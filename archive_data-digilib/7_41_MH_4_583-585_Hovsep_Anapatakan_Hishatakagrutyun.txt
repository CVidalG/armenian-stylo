ՅՈՎՍԷՓ ԲՐՏԻԱՅՐԵՑԻ (ԱՆԱՊԱՏԱԿԱՆ)[ՅԻՇԱՏԱԿԱԳՐՈՒԹԻՒՆ]    [ՎԱՍՆ ՅՈՎՍԷՓԱ1 ԱՆԱՊԱՏԱԿԱՆԻ, ԲՆԱԿԵԼՆ2 ՅԱՐՑԱԽ ԵՒ ԵՐԹՆ ՅԵՐՈՒՍԱՂԷՄ, ԸՆԴ ՆՄԻՆ ԵՒ ԲԵՐՈՒՄՆ ՆՇԽԱՐԱՑՆ3 ՍՐԲՈՑ]    1 Ի թագաւորութեանն Հերակղի եւ ջախջախ թագաւորութեանն Պարսից Յազկերտի, ի կաթողիկոսութեանն Հայոց Եզրի եւ ի սպարապետութեանն Մուշեղի, ի Սիւնեաց տէրութեանն Գրիգորի, յեպիսկոպոսութեանն Մաթուսաղայի եւ յԱղուանից իշխանութեանն Վարազ Գրիգորի՝ Գարդմանա տեառն, գնացի ես՝ Յովսէփ անապատական, ի գաւառէ Գեղամա՝ յանապատէ Բրտի այրեաց վասն չար նեղութեան ժամանակի, որ անիրաւք զաւրացեալք առ ոտսն կոխեցին զեկեղեցիս եւ զտառապեալսն հարկապահանջ եւ անառակ գնացիւք աւերեցին: 2 Մանաւանդ արիւնարբու ազգն Տաճկաց սկսաւ զաւրանալ եւ եդ զամենայն աշխարհս իբրեւ զհող ի կոխումն։ 3 Յայսպիսի նեղութեանց խոյս տուեալ իմ՝ եկի ի գաւառս Արցախա, ի գեաւղս Յղերկս առ ծերունի եպիսկոպոսն Միհր։ 4 Եւ նորա ընկալեալ զիս՝ զանարժանս, խնդրեաց ի գեղջեացն զայս տեղի, շինեաց զեկեղեցիս, եւ կացեալ իմ ի սմա ամս երկոտասան, ապա զնա Աստուած յաւել առ հարս իւր։    5 Եւ յաջորդեաց զաթոռ նորին Անդրէաս, որ կալաւ զիշխանութիւնն ամս մետասան, նմա յանձն արարեալ զիս Տեառն իմոյ, որոյ բարեսէր մտաւք ամենայնիւ զտեղիս հաստատեալ։ 6 Բայց ոչ կային նշխարք Սրբոցս ի վայրքս: 7 Իսկ Մխիթար ոմն անապատական ի Տանձեաց, ցանկացեալ սրբոյ քաղաքին Երուսաղէմի՝ երկու ընկերաւք գնացեալ երկրպագէ ամենայն սրբութեանցն, եւ զմի ամ կացեալ անդ՝ շնորհեաց նմա Քրիստոս ի նշխարաց սրբոյն Ստեփաննոսի եւ սրբոյն Գէորգա ի ձեռն հաւատաւորի միոյ՝ Հռոմաշինեցոյ, որ սակս իւր մերճաւորաց էր պահեալ, եւ ի սպառել նոցա՝ ետ զսուրբսն ցՄխիթար: 8 Եւ ասէ. Տարցես զսոսա յաշխարհն մեր եւ յարժանաւոր բնակեցուսցես տեղւոջ, եւ նորա մեծաւ փութով առեալ զգանձն՝ չոգաւ ընդ Հոռոմս կոյս յերկիւղէ թշնամւոյն: 9 Հասանէր ի լեառն Տաւրոսի, ի վկայարանս սրբոյն Անդրէի, որ բազում ընկերաւք վկայեաց ի Սելեւկոսէ թագաւորէ, եւ անդ մեծահայց եղեալ նմա՝ խնդրեաց ի նշխարացն Անդրէի ի սպասաւորէն Թումասայ: 10 Հաւանեալ եւ նա աղաչանացն՝ տա նմա զխնդիրն։     11 Յայնժամ ընկալեալ զպատուական գանձն՝ գա հասանէ ի կողմանս Արցախայ: 12 Զորոյ լուեալ զհամբաւն իմ՝ Յովսեփայ, ելի ընդ առաջ նոցա, ըստ արժանի սրբոցն հանգուցի զայն աւր եւ ի վաղիւն հարցի զՄխիթար, թէ ուր կամիս զսուրբսն տանել։ 13 Նա ասէ. Ուր Աստուած կամի, եւ դոքա բնակեն։ 14 Իսկ իմ յորդորեալ ի սէր սրբոցն՝ ասեմ ցնա. Գիտեմ, զի անարժան ի սպասաւորել դոցա գամ, այլ քեւ հանդերձ, Մխիթար, վստահ լինիմ ի սպասաւորել զամենայն աւուրս կենաց մերոց։ 15 Յայնժամ հաւանեալ նորա՝ հանգուցանէ զսուրբսն ի վկայարանի, զոր շինեաց Փոքրիկ հիւսն եւ որդի իւր Յոհան՝ նպաստաւորեալ եւ Բախտանէր դարբին: 16 Զամս երիս ըստ կանոնաց զնոցայն կատարեցաք զյիշատակ։    17 Յետ այսորիկ տնկեցաւ ի սիրտ իմ ցանկութիւն՝ ստանալ ի նշխարաց սրբոյն Յովհաննու, որ մեծ ի ծնունդս կանանց ի Փրկչէն վկայեալ: 18 Եւ հանդերձեալ իմ աշակերտաւք՝ Քրիստոսատրով եւ Գրիգորով եւ Սարգսով, գնացի ի խնդիր Կարապետին, հրամանաւ եւ թոշակաւ Անդրէի երիցու եւ հաւանութեամբ ընտանեացն իմոց Յովհաննայ եւ Մխիթարայ կրաւնաւորաց։ 19 Եւ չոգա հասի ի սուրբ քաղաքն Երուսաղէմ, եւ զերկրպագութիւն անդ կատարեալ՝ մեծաւ տրտմութեամբ դարձա, վասն զի ամենեքեան էին ներկեալ եւ հաւանեալ աշխարհակործան ժողովոյն: 20 Որոց ողջոյն անգամ ոչ տուեալ՝ եկի ի գաւառն իմ Գեղաքունի՝ ի Պուհավանս, որոյ տեղեակ ի մանկութենէ էի՝ լինել անդ մասին ի նշխարացն Յովհաննու: 21 Եւ յոյժ տենչանաւք հայցեցի ի Գրիգորիկայ սպասաւորէն սրբոյն, եւ ողորմութեամբն Աստուծոյ հաւանեալ նորա՝ եբաց զտապանակն եւ գտաք անդ զսուրբ Մկրտիչն եւ զԹումաս առաքեալ եւ զնախավկայն Ստեփաննոս, զորս առաջնոց հարանցն բերեալ էին յուղղափառացն Սրբոյն Երուսաղէմի։ 22 Ընկալեալ իմ Յովսեփա՝ բերի ի նոյն վկայարան, եւ մեծապէս լցեալ խնդութեամբ մեր՝ ընդ առաջ մեր եկին։ 23 Եւ այսպէս հանգուցաք ի տեղիս եւ կարգեցաք զյիշատակ սոցա ըստ հրամանի Կիւրղի Երուսաղէմացւոյ, որ զընթերցուածսն եցոյց ի փառս Քրիստոսի Աստուծոյ մերոյ։    24 Յետ այսր եղելոյ հաճեցան Սուրբքն ամենայն, որ ի գաւառին Գեղամայ, բերին իւրաքանչիւր ոք անուամբ եւ գրով եւ եդին ի նմին եկեղեցւոջ: 25 Որոց բարեխաւսութեամբն Տէր Աստուած աշխարհի ողորմեսցի։