ԳՐԻԳՈՐ ՔԵՐԹՈՂՍՐԲԱՍԻՐԻ ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ Ի ԳՐԻԳՈՐԷ ՆՈՒԱՍՏԷ ՔԵՐԴՈՂԷ    1 Պարտ է կարաւղացն, ասէ առաքեալ, զտկարութիւն տկարացն բառնալ վասն շինութեան, եւ ըստ մարգարէին հրամանի զքարինս ի ճանապարհէ ի բաց ընկենուլ, զի մի որ կաղն իցէ գլորիցի, եւ ոչ դնել առաջի սակաւատեսի գայթագղութիւն. եւ այս թէպէտ եւ առ այլս է, բայց առաւելագոյն պատշաճեցաւ առաջնորդաց։ 2 Եւ այժմ իմ եւ ըստ մեզ խորհաւղացս բանքս են առ երանելի հարս մեր ի Քրիստոս, որք ի մերում ժամանակիս զհետ երթաւղաց սրբոց առաքելոցն խրատու եւ նմանութեան` որոշեալք ի ստոցն։ 3 Եւ աղերս ապաբանութեան, զարժանն թուեցեալ մեզ խնդրել առ արգելաւղս համառաւտագոյն ձայնիւ. քանզի յեկեղեցիս եւ ի ժողովանոցս, զորս Աստուծոյ շինած գիտեմք բանաւոր արժանացելովքս, զսեղանն մեծ ուսաք ի նոյն ինքն ի Բանէն Աստուծոյ եւ ի նորին առաքելոցն, զնոյն պաշտելի եւ զատուցեալ եւ որոշեալ զճշմարիտն եւ զանմերձենալին։ 4 Վասն որք այլապէս խորհիցին, եւ ոչ զնմանութիւն պաշտաման առաքելոցն վարդապետութեան ունաւղաց, որպէս գրէ երանելին Պաւղոս Եբրայեցւոցն կանոնեալ սովորութիւն եւ առ այնս որք ոչ ուղղակի խորհին ի հաւատ, յամառական պնդութեամբ, արտաքս վարել, հանել յեկեղեցւոյ քարոզական ազդմամբ յաղագս ոչ աղաւթակցելոյն եւ Քրիստոսի երկրպագու լինելոյն ընդ մեզ։ 5 Եւ գոչէ եւս թէ սուրբ սրտիւ եւ անխիղճ միտս ունել ի կատարեալն հաւատ, եւ կալ առաջի սուրբ եւ Աստուծոյ սեղանոյ։ 6 Եւ զի Աստուծոյ սեղան խաչայարդար աւրհնութեամբ յուղղոցն եւ ի կատարելոցն գլխաւորացն եղանի, ամենեցուն յայտ է։ 7 Իսկ զորս եւ ոչ առաջի սեղանոյն սովորութիւն ընկալաք թողուլ` վասն հարման նոցա մտացն խղճի։    8 Քանզի չէ հաղորդութիւն լուսոյ ընդ խաւարի. զի ի նոցանէ յուղղութիւնն առարկեալ զսեղանն մեզ կեցուցանող մարմնոյն, եւ մեղսակէզ հրոյն` ո՜ յանձն առցէ հաւաստի եղանիլ. զի Տէրն մեր եւ Աստուած ի ձեռն սեղանոյն ճշմարտագործէ, որպէս պատմէ աւետարանագիրն եւ զինքն իսկ առնէ յուտել կերաւղացն. ապա հակառակ ունարան ի լուծումն փոխէ զէութիւն զտենչալի հրոյն կայծակն. որպէս եւ ոչ կենդանի ջուրն առ գերութեամբն, որ թուի ինձ դասք հերեսիոտաց, զոր փորեցին իւրեանց գուբս ըստ մարգարէին ամբաստանութեան։ 9 Բայց սեղան Տեառն կենդանի ջրով շրջագայեալ, կարէ հուրն իմանալի փութանակի բորբոքել, որպէս առ Եղիայիւն։ 10 Իսկ ապա որք պատուէրս առաք փորձել քննութեամբ, զբարի՜ն ընդունել, եւ ի չարեաց իրէն հեռանալ, անընդրող եւ խառնակ մտաւք վարիլ արդեւք ոչ լինիցի առիթ գեհենին. թողից զպատուէրն զամենայնիւ ոչ հաղորդելն ընդ այնպիսիսն։    11 Բայց պատճառ զայլոց եղեալ մեծի դատապարտութեան յԱստուծոյ ակնունելի է։ 12 Զի կամ անդրէն շինիցի հաղորդել կամաց հերձուածողաց հեռացեալն, եւս չարագունիցի զայրացական մտաւք, ի Քրիստոս զմեղանչելն ամբարիցէ, կամ բամբասեալ եւ զմէնջ իբրեւ զմի յորոշելոցն, ի սուրբ հարսն ընթացուցանէ զպատճառս յանդգնութեանն իբրեւ ամբարհաւաճելոց, եւ զիւրեանցն խնդրաւղ կացուցողի, թէ միութիւն այժմ յայտի։    13 Եւ ահա կորնչիցի տկար եղբայրն, վասն որոյ Քրիստոսն մեռաւ, եւ պատճառաւղին եղելոյ ըղձալի եւ հեշտ է երկանաքար հարստել ընդ պարանոցն, եւ տալ զինքն ովկիանեան յորձանացն` վճիռ հրաւիրէ։    14 Բայց այժմ ինձ ընդ միտ ածէք, ձեզ Աստուծով զթշնամանողն մեր աւանդիս հանդերձ աւանդաւղաւքն, եւ կամեցող շրջել զաւետարանութիւն` ատի ի մէնջ մեծի միջոցաւ, ի բաց հեռացուցանել նզովին ձայնիւ, եւ ըստ նորա զնուիրեալն նորին միում շարայարութեան կրկնակացն Քրիստոսի, որպէս իւր թուի. որ է արդարեւ թշնամանք մարդացելոյն Աստուծոյ։ 15 Մեզ արժանի համարիք ասել ի ձեռն մաղթման զՀայր, առաքել զՍուրբ Հոգին ի նա, զի արասցէ ճշմարիտ մարմին եւ արիւն փրկաւղին մերոյ Բանին մարմնացելոյ, եւ զÿի նոցանէ խորհրդոյն հրաժարեցուցանէք. զի թէ ի նմա թերութիւն եւ անվայելուչք Աստուծոյն մարդացելոյ, նոյն եւ աստ հաւասար նմին։ 16 Քանզի ոչ առանց աւրհնութեան, որպէս ասացի, ուսաք զսա գոլ, եւ ըստ երկրորդ բանի զդարձեալսն ի խոստովանութիւն, ի հովուական աշտիճանի կացելոցն` սակս առաջին գործոյ, զի որք ոչ յուղղոց ընկալան զձեռնադրութիւնն` յապաշխարութեան կարգի կացուցանէք, ոչ համարձակել ի սեղան աւրհնել, եւ զյառաջն կանգնել, որպէս յուղղաց համարիք։ 17 Բայց թէ վասն քահանային մերձեցման զվատթարագոյն սրբեալ համարիք, մի գուցէ եւ նա վարակիցի. քանզի վատթարի եւ առաքինւոյ առ միմեանս յարմամբ հարկ է եւ զհառնումն առնուլ. որ լինի ոչ առաքինի եւ ոչ վատթար. եւ այս ի բազումս։    18 Արդ` հայցաւղքս ի ձեռն գրոյ աղաչեմք զսրբութիւնդ ձեր, թէ այլ ինչ յայտնեցաւ ձեզ ի հին եւ նոր կտակարանաց, ցուցէք եւ մեզ, եւ կամ թէ ի ձեռն հոգւոյն շնորհի նշանակել ձեզ։ 19 Քանզի սովոր է զհակառակութիւնս լուծանել, եւ զկամս երկիւղածաց առնել, ապա թէ ոչ զհայցումնս մեր կատարեցէք, փոխել զսեղանս նո՜րս ի նորոյ հաստատեալս, որ ոչ ըստ հարանցն մերոց, որ ի Քրիստոս կացեալ, այլ ըստ աւտարատեսուչ հովուաց յաջորդութիւն առին։ 20 Եւ քանզի որպէս նոքա զբարեպաշտութիւն խոստովանելով յառաջին ի մտացն փոխեցան, այսպէս գոյ հնար փոխարկել յառաջին սրբութեանն պատուականութիւն եւ զսեղանս, որպէս առ Մակաբայեցւովքն եղեւ, յեղեալ զխղճելին յանխղճագոյնս։ 21 Սակս փոխելոյ է մեր բանս աւրինակեալ` թէ կար գոյ, այլ ոչ զհինն աւրինադրեմք տապալել։ 22 Քանզի թէպէտ եւ լալով եւ արտասուաւք եւ քքովք եւ թերահաւատութեամբ ծածկեցին զսեղանն Տեառն, բայց հաստատուն հիմն Աստուած կայ եւ ունի զկնիքս զայս զորոց ասեն, թէ ծանեաւ Տէր զիւրսն, իսկ յանաւրինացն եւ յանհաճելեացն բացակայի։ 23 Իսկ զորոց խորհրդագէտն եւ վարդապետն հեթանոսաց որոշումն դնէ, զինչ ոք առ այս ասիցէ։ 24 Ապա թէ անընդրութեամբ վարիցիմք, միթէ կայ ինչ ի միջի, ի բաց քակել զարգելումնն, եւ զմեզ յեկեղեցիս Նեստորականաց մտանել, եւ ի նոցա հաստատեալ սեղան կատարել զխորհուրդն տէրունեան, եւ զնոցին չերիցունս ի մերս։ 25 Ոչ ապաքէն առաջինքն` յորժամ կամէին միաբանել հաւատով, այսու իրաւք զմիաւորութիւն ցուցեալ` համարձակէին կատարել ի միմեանց եկեղեցւոյ սեղանս։ 26 Արդ` որք զկերպարանս Քրիստոսադաւանութեանն թէեւ բազումք ունին, ի զաւրութենէն հեռիք են. որպէս այժմ առ մեզ հերիսիոտայքս, եւ կամ յարեւելս ի Պարսս, ի Տիսպոն, եւ յայլ տեղիս ամենեւիմբ իսկ զատուցեալ յեկեղեցեացն, զի եւ զդուզնաքեայ անդ երկրպագութիւն` դատապարտութիւն ի հոգեւորին ուսուցանէք։ 27 Վասն այսորիկ սեղանակտաւս աւրհնէք եւ երիցունս արձակէք, կարեկցել նոցա որք արքունի հրամանաւ անդր երթան։    28 Արդ` վարդապետացն հրաման հաստատուն կայցէ, եւ առանց հաւասարութեան խոտորելոցն` զպաշտաւն կատարեսցեն. ապա թէ յաշխարհիս թիւրացելոցն արարուածի թոյլ տայք, ոչինչ արգելէ եւ ի մէնջ յիշատակելոցդ սեղան զնոյն սովորութիւն ունել, եւ լոկ ի հացէն եւ ի բաժակէն աւրհնութեանց արգելուլ ծիծաղելի է։ 29 Արդ` աղաչեմք, մի լիցի մերոցս լսել զՏէրունեան զայն ձայն. Առաջնորդ կոյր. զինչ մեծ է, հա՜ցն` թէ սեղանն որ սրբէ. եւ ի վերայ եբեր, թէ Ուրեմն վկայէք դուք ձեզէն, զի որդիք էք այնպիսի հարանցն։ 30 Ոչ ապաքէն կամակար մտաւք յանձն առին մերքս յայն յեղուլ, ոմանք վասն ագահութեան, եւ այլք սակս սնափառութեան, եւ կէսք կաշառովք եղեալք ընդ սուրբ հարանցն նզովիւք։ 31 Իսկ աթոռոցն իշխանութեան արժանաւորելոյ ըստ կանոնին սահմանի, դուք առաւել ողորմութեան արժանի արարէք, եւ այժմ զայս եւս մինչ ընդարձակէք։ 32 Վասն որոյ ասեմքս մեզէն իսկ որոշիմք յառաքելոցն եւ ի սուրբ հարցն. եւ չէ ինչ անուամբ լոկ յորջորջելն, զի լսելոց եմք. Թէ որդիք նոցա էիք, զգործս նոցա կատարէիք։ 33 Քանզի նոքա եւ զբաղանիս անգամ ի հերձուածողաց կոխեալս պիղծ համարէին. եւ արդարեւ ապաշաւելի մասին հասանեմք, մինչ այդմ եւս թոյլ տայք լինել։    34 Արդ` թողեալ զսուտ քահանայականն դաս, եւ զխորհուրդ հացին բեկման եւ զբաժակին, զսեղանոյս միայն քննութիւն յառաջ ձգեսցուք, եւ յայսոսիկ զհեթանոսականն, որում բագին սովորեցին ասել. եւ զՀրէիցն յառաքելոց չյիշատակեցաւ առ մերս յարակցել։ 35 Նոյն կանոն եւ աստ։ 36 Իսկ առ սա որպէս բանս է, մինն ուղիղ ըստ լի հաւատոյ, եւ միւսն թիւրացեալ ըստ պակասահաւատն բարուց։ 37 Քանզի սա, Տեառն զաւրութեանց եւ նա ոչ։ 38 Սա զսուրբս միայն ընդունի եւ զխոստովանողս, որպէս եւ նախ ցուցաւ Եսայեայ աւրինակելով զսա։ 39 Քանզի նախ զՏէր զաւրութեանց ետես, եւ առ նմին զնուէրին սեղան կայծակնապարուկ, զի եւ խոստովանողին զՏէր զաւրութեանց տեսեալ աչաւք` կայծակն պղծակէզ ի նորին սեղանոյ առաքի, որպէս եւ մերքն ասեն, տեսաք մեք զնա, եւ առ մեզ հաւաստի եղանիլ։ 40 Իսկ պղծաշուրթն ժողովրդեան, որք զՏէրն զաւրութեանց մեզ ասեն անսրբութեան ընդունիչ, եւ զայս ազդէ, Երեմիաս. մեղքն Յուդայ, ասէ, գրեալ ի տախտակս սրտից նոցա եւ յեղջիւրս սեղանոց ձերոց. այսինքն զոր նոքա մեղանչէին, թէ դու մարդ ես. նովին մեղաւք գրեցան թիւրացս սեղանոյ եղջերք։ 41 Քանզի եւ նա` նոցա եւ ձեր ասաց, որք ըստ հնոցն մտաց. եւ արդիքս Քաղկեդոնիտք զխոստովանութիւնն ի սեղանս գրեցին ադամանդեայ եղեգամբ։ 42 Եւ որոշէ դարձեալ առաքեալ` այսպէս ունիմք մեք սեղան` ուստի ոչ ունին իշխանութիւն այսպիսիքն ճաշակել, եւ մեզ ի նոցայն թէ Մի մերձենար, մի ճաշակեր, եւ մի հպիր, որ է ի պէտս ապականութեան։    43 Եւ դարձեալ քաջերեսագոյն իսկ դրաւշէ զմին Տեառն, եւ որք ըստ Տեառն խորհին, եւ զմիւսն դիւաց, որք ի բաց դարձեալ ի ճշմարտութենէն։ 44 Եւ թէ ոչ այսպէս, ոյր այլ վատապաշտի սեղան` հա՜ց կամ բաժա՜կ ելանէ յաւրհնութիւն, քանզի զոչկարողութիւնն հաւասարապէս եդ, որպէս ի բաժակէն դիւաց, մերձեցելոցն ի Տէրունականսն։ 45 Եւ յանդգնութիւն ինձ ոչինչ թուի գոլ ի բանիս, առասել զայս ձայն ի վերայ հերձուածողաց, զի թէ հակառակող` սատանայ անուանի, որպէս Տէրն մեր եւ Աստուած Պետրոսի կոչեաց սաստելով, յորժամ զմարդկաւրէնսն միայն խորհէր ի վերայ նորա` եւ ո՜չ զԱստուծոյսն, թէ Յե՜տս երթ սատանայ` գայթագղութիւն իմ։ 46 Եւ դարձեալ թէ այսս եւ դեւս չարս` զհրապուրողս յաւտար վարդապետութիւնս կարդայ, վասն զտգէտսն, զյողդողդս շարժահիմն առնելոյն։ 47 Ըստ երկնաքաղաքացւոյն առնն, որ ասէր զպատերազմ ունել ընդ այսս չարս, որ ի ներքոյ երկնից, որք խռովեն եւ տատանեն հողմով վարդապետութեամբ, եւ թէ այնպիսի վարդապետութիւն, որ է հողմ, այսք անուանին, որպէս սաղմոսերգակն ասէ, թէ Այսք եւ մրրիկ` աւրհնեցէք զՏէր զոր ի լսումն ածողքն` հողմս փոխարկեն։ 48 Եւ այսակի հողմոյ սկիզբն ի չարադեւն Սիմոնէ կախարդէ եղեւ։ 49 Իսկ ապա ում խղճելի է ի Պաւղոսէ զսեղանս դիւացն ասացեալ` զհերձուածողացն իմանալ, որ ստուգապէս կարծի ինձ եւ առանց երկբայութեան։ 50 Եւ վասն քննութեան այսքան։ 51 Իսկ զլիագոյնսն ի պարապ ժամու խնդրողացն մատուսցուք։    52 Բայց առ հակառակամարտսն կայ եւս ասել, որք Սուրբ Երրորդութեամբն ասեն սրբել, թէպէտ եւ հաւատ ի Քրիստոս ոչ լի իցէ։ 53 Մի փոփոխել, ասէ մարգարէն, զսահմանս հաստատեալս ի հարանց մկրտութիւն. Այո, զի ի հարցն լուաք զարժանն, եւ է սա այսպիսի ինչ։ 54 Նախ` ասել. թէ վա՜յ ինձ, զի պիղծ շրթունս ունիմ, եւ խոստովանել զարժանաւորութիւն հաւատոց անպակաս ունելով, հանդերձ ողորմութեամբ, որպէս գրէ առակողն, եւ ապաշաւելով զոչ բարւոքն յառաջագոյն. ապա սերովբէ իմն մատուցանէ զմաքրական դեղն, զմարմինն Աստուածն Բանի, հրացեալ աստուածային հրո՜վն ծախականաւ։ 55 Իսկ ի վերայ սեղանոյ այսպէս ուսաք. թէպէտ եւ Սուրբ Երրորդութեանն անուն պատմիւր եւ առ գրաւորականսն ի նորա վերայ, որպէս Բանիւ Տեառն եւ հոգւով բերանոյ նորա ամենայն հաստատեալք, եւ Լուսով երեսաց քոց տեսանեմք զլոյս։ 56 Եւ երիցս սուրբն ասելով, զմի Տէրութիւնն խոստովանելով, եւ այլք բազումք այսպիսիք բարբառք ի տաճարին։ 57 Բայց զի ի Քրիստոս Յիսուս զհաւատն կատարեալ ոչ ունէին, թէպէտ սեղան է, այլ առաքեալ որոշեաց զմերս ի խորանին պաշտաւնէից, զսոյն իմանալի է եւ աստ։    58 Այլ ասեն ոմանք, թէ սաղմոսերգն` նշանակաբարս զխաչն ցուցանելով մեզ, զսեղանդ անուն յիշատակեաց, որ ձեւ եւ զաւրինակ յայտեալ` վասն վերունակ լինել մարմնոյն Տէրունեան։ 59 Ապա աւրինադրի մեզ, զ՚ի նոցունց արարեալ խաչ նիւթեղէն` քակտել կամ չընդունել. ապա թէ այս ոչ, հանգոյն նորին եւ սեղանն։ 60 Ասասցուք եւ առ այս, թէ հրաման ունէաք ի Գրոց, կամ ի ճշմարիտ հարանցն. այո. որպէս եւ այժմ բազում անգամ հրաժարիմք ի տէրունեան նշանէն, որ հանաւ յայսց ի վերայ հացին բեկելոյ եւ բաժակին, հրամանաւ ներբարգաւաճիցն, թէեւ է պատուական։ 61 Իսկ զնիւթեղէնդ վասն այնր ոչ. զի թէ եւ նոցա յիմարութիւն է, իսկ մեզ զաւրութիւն Աստուծոյ. քանզի պատուիրէ. Մի ինչ քան զգրեալսն իմանալ. այս ըստ տիրագոյն մտաց։    62 Բայց աղէ զնշանակ սիրաւղդ, եւ զպատիւ անզանազանողդ, վասն զի զխաչն նշանակէ եւ գաւազանն, յաղագս նոր պտուղն բերելոյ, եւ բարունակ` վասն ճռին ողկուզոյ. եւ ծառ` սակս կախման խոյին. թէ կամիս յաւելից եւ զսանդուղսն։ 63 Իսկ ստուգագոյն է` տուեալն երկիւղածաց նշան։ 64 Արդ` հաւասարապէս տալի է մեզ զպատիւն, որք զճշմարտութիւնն գլխաւորեալ առաք, որով նշանաւ պարծիմք իսկ. եւ այնց որ յառաջ նշանակաբարսն ցուցանէր, եւ կամ թէ ըստ անձնիւր հարկաւոր պիտոյիցն առ նոսա, ոչ դուզնաքեայ խնամ ունիմք, անարգութիւն ինչ հասանիցէ ի խաչ կամ ի սեղան։ 65 Ապա ուրեմն ոչ հասարակ է պատիւ խաչին եւ սեղանոյ։ 66 Իսկ որք ասեն մանկանց անբանից ունել զպատուականութիւն սեղանոյս, եւ հասարակ զընկալումն, քանզի բան ոչ գոյ երկաքանչիւր խոստովանութեան, յայտնի են պատճառք կամաց նոցա. ի լսելն թէ ոչ է երկրորդ մկրտութիւն որ ի Սուրբ Երրորդութիւնն, ջանան անորոշ մտաց իմացուցանել, զի երկուցեալք ի հարանցն աւանդութեանց փոխելոյ, ակամայ յայնպիսի սեղանոց վայելեսցեն զանվայելն մակարդ, առ այնպիսիսն` եւ ոչ մի բան առնել պատասխանի, կատարեալ իմաստութիւն։    67 Իսկ առ բարի հովիւդ ասասցուք, ոչ ապաքէն կանոն աւրինադրեցաւ ծնաւղաց յանզգուշութենէ մահ ի վերայ հասեալ համբակաց, ապաշխարութիւն ամաւք որոշելովք. եթէ հեղգութիւն մարմնոցն հասցէ քքուանաց անաւթովք, զծնաւղսն ասեմք պարտաւոր։ 68 Եւ թէ չարափառ եղեալք կամ առանց մկրտութեան` զերկնաւղսն մեղադրութեան արժանի առնեմք։ 69 Եւ առաքեալ ծնաւղացն պատուիրէ. Սնուցանիջիք, ասէ, ուսմամբ եւ վարդապետութեամբ։ 70 Եւ Աստուածաբանն իմ Մովսէս` որդւոցն պատուիրէ. զԱստուածս քո բա՜յ մի բամբասիցես. զի որպէս Աստուածն մեր զմեղս մեր նա վերացոյց. այսպէս հարք եւ մարք մեր տղայութեանն զմեր։ 71 Եւ զբնութիւնն իսկ ասէ առաքեալ, թէ որ կաթնկերն է, տգէտ է բանին արդարութեան, քանզի տղայ է. իսկ կատարեալքն են կիրթ վասն ի չափն հասմանն։ 72 Ճանաչելիքն հասու են ընտրութեան բարւոյ եւ չարի, քաղցու եւ դառին, որք եւ զպարտսն պահանջին. ապա թէ ոչ ո՜ հաւատայ առաջնորդաց համարս ընդ մեր պահանջել։ 73 Այսպէս իմասցի եւ ի վերայ տղայոցն, քանզի համբակացն ծնաւղացն խոստովանութիւն յաղագս անձանց եւ նոցա` բաւական իմանամք։ 74 Իսկ սեղանոց` ոչ այսպէս։ 75 Քանզի որպէս սովորութիւն կալաւ առ ոմանս շարժել զսեղանոցն զհաստիչն ինչ ոչ վնասեաց։ 76 Արդ` որպէս յայս եկն բանս, է՜ զոր շնորհատուր իշխանութեամբ յարժանաւորութիւն կոչէք, եւ է՜ զորս խոստովանութեամբ ասել նախ զանաւրէնութիւնն յորմէ արդարանան։ 75 Իսկ սեղան ուրեմն փոխել իրաւունք են։    76 Այս ի մէնջ աղերս առ ձեզ, եւ խնդիր ըստ գրոց, ուղղել ի պատուիրանաց զսխալումն կամաց մերոց, ձեզ է բաւականութիւն. ապա թէ իշխանութեամբ ինչ կամիք, եւ ոչ ըստ Գրոց, մեր վերջին բան վասն այդր դոյնդ է։