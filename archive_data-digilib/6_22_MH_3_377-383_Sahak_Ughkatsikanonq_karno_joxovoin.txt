ՍԱՀԱԿ Բ ԿԱԹՈՂԻԿՈՍ ՈՒՂԿԱՑԻԿԱՆՈՆՔ ԺՈՂՈՎՈՅՆ ԿԱՐՆՈՅ    [ԽԲ1. ԿԱՆՈՆՔ ՍՈՒՐԲ ԺՈՂՈՎՈՅՆ, ՈՐ ԺՈՂՈՎԵՑԱՆ2 Ի ԹԷՈԴՈՍՈՒՊԱՒՂԻՍ3, ՈՐ ԱՅԺՄ ԿՈՉԻ ԿԱՐՆՈՅ ՔԱՂԱՔ]       1 Սուրբ եւ աստուածասէր ժողովն, որ ժողովեցան յամենայն քաղաքաց եւ յաշխարհաց Յունաց եւ ի Հոռոմոց եւ ի մեծն Հռովմայ, հրամանաւ մեծի թագաւորին Յուստինեայ, որ նախանձայոյզ եղեալ աւրինացն Աստուծոյ եւ սրբոց առաքելոցն քարոզութեան, ժողով հրամայեաց լինել ի միջասահմանս աշխարհին Հայոց, Վրաց եւ Աղուանից։ 2 Որ ժողովեցան բազում եպիսկոպոսք յամենայն քաղաքաց հանդերձ կաթողիկոսաւն Հայոց Սահակաւ՝ եւ հրամանաւ նորին թագաւորին զսրբոց առաքելոցն զաւանդութիւնս եւ զսուրբ ժողովոյն Նիկիայ եւ զՃԾ-իցն, որ ի Կոստանտինուպաւղիս եւ զՄ-իցն, որ յԵփեսոս, զայն հաստատել հաւատ եւ նզովել զամենայն հերձուածողս՝ զառաջինս եւ զմիջինս եւ զվերջինս։ 3 Նախ եւ առաջին՝ զաղանդն Մարկիովնեայ եւ զաղանդն Արտեմովնի եւ զաղանդն Մանիքեցւոցն եւ զաղանդն Պաւղեայ Սամոստացւոյ եւ զաղանդն Արիոսի եւ զաղանդն Մակեդովնի եւ զտումարն Ղեւոնի եւ զամենայն հերձուածողս, որք արտաքոյ սրբոց առաքելոցն քարոզութեան եւ սուրբ ժողովոյն են ասացեալ, արտաքս ընկենուլ յեկեղեցւոյ եւ աւտար համարել եւ ոչ հաղորդել ընդ այնպիսեացն, եւ թագաւորական հրամանաւ յաքսորս բնակեսցէ այնպիսին մինչեւ ցաւր մահուան իւրոյ։    4 Եւ ժողովեցան բազում եպիսկոպոսք Վրաց եւ Աղուանից ի քաղաքին Թէոդոսուպաւղիս եւ միաւորեցան ի հաւատս սրբոց առաքելոցն եւ ի կանոնս սուրբ ժողովոյն եւ ինչ ինչ, որ պէտք էին, եդին ի լրութիւն եկեղեցւոյ եւ ի կանոնս զգուշաւորս՝ գլուխս Թ։5 [Ա. Վասն Յայտնութեան։6 Բ. Վասն սուրբ միռոնին։7 Գ. Վասն Աւետարանացն կարդացման։8 Դ. Վասն ընթերցուածոցն, որ ճրագալուցին երիկունն կարդան։9 Ե. Վասն ութաւրեացն ընթերցուածոցն եւ Աւետարանացն։10 Զ. Վասն Տեառնընդառաջին եւ նորին ընթերցուածոյն։11 Է. Վասն Աւետարանի եւ չորաճաշակ լինելոյ, թէ ի սուրբ Քառասներորդսն հանդիպի։12 Ը. Սակս Առաջաւորութեան հացին, թէ պարտ է անխմոր լինել, եւ զսրբութեան բաժակն՝ անխառն եւ անապակ ի ջրոյ։13 Թ. Վասն զգեստի քահանային, որ ի պատարագն եւ սարկաւագին։14 ԿԱՆՈՆՔ ՍՈՒՐԲ ԺՈՂՈՎՈՅՆ ԿԱՐՆՈՅ]    15 Ա. Վասն մեծի Յայտնութեանն, զոր կարգեցին առաքեալքն ի Հոգւոյն Սրբոյ, ի յանուարի Զ-ն կատարել մեծ առաւելութեամբ ի փառս Աստուծոյ։    16 Արդ՝ եթէ ոք ի պատրիարգաց կամ ի մայրաքաղաքաց եպիսկոպոսաց կամ յերիցանց կամ ի սարկաւագաց այղազգ խորհիցի եւ արտաքոյ Առաքելական կանոնաց, զոր ոմանք ի դեկտեմբերի ԻԵ-ն Ծնունդ առնեն՝ մոլորեալք յաղանդն Արտեմոնի, արդ՝ եթէ ոք ըստ այնմ մտաց խորհիցի եւ մոլորիցի յուղիղ կարգաց եւ ի կրաւնից Աստուծոյ, այնպիսին անկցի ի կարգէ եւ յաշտիճանէ մերժեսցի։ 17 Եթէ պատրիարգ իցէ եւ եթէ եպիսկոպոս, հրամանաւ թագաւորականաւ ելցէ յաշխարհէ եւ յաքսորս բնակեսցէ մինչեւ ի մահ, զի մի արմատ դառնութեան ի վեր երեւեալ եւ նովաւ բազումք պղծիցին։ 18 Զոր եւ ոմն ի մերոց եղբարց յԱսիացւոց աշխարհին տաւնեաց ընդ Ասորիս՝ հետեւող եղեալ Արտեմոնի, տարագրեցաւ յեկեղեցւոյ եւ արտաքս անկաւ իբրեւ զուռն՝ ըստ բանին Տեառն։ 19 Արդ՝ եթէ եպիսկոպոս կամ երէց կամ սարկաւագ կամ բնաւ իսկ ի քահանայական կարգէ հետեւող եղիցի այնմ աղանդի, այնպիսին նզովեալ եղիցի յԱստուծոյ եւ ի սուրբ ժողովոյս. ամէն։    20 Բ. Վասն սուրբ աւծման ձիթոյն, զոր կարգեցին առաքեալքն։    21 Յաւուր Յայտնութեան սաղմոսիւք եւ աւրհնութեամբ եւ երգովք հոգեւորաւք եւ մոմեղինաւք, ջահիւք բորբոքելովք ընդ արեւագալն ի ջուրն երթան եւ ի նմին աւուր աւրինակաւ Յորդանանու, զոր Տէրն կատարեաց ի փրկութիւն ամենայն հաւատացելոց մկրտութեամբ իւրով եւ ջաղխեաց զգլուխ վիշապին ի վերայ ջուրցն եւ ետ աւրինակ ամենեցուն, նոյն մկրտութեամբ ծնանիլ ի ջրոյ եւ ի Հոգւոյ եւ ջաղխեալ զգլուխ վիշապին ի ջուրն եւ կոխան լինել գարշապարի մերում առաք հրաման ի Տեառնէ։ 22 Արդ՝ եթէ եպիսկոպոս կամ քահանայ կամ սարկաւագ ծուղասցի եւ ոչ երթիցէ ի ջուրն աւրինակաւ Յորդանանու ցնծալից բերկրանաւք եւ ոչ աւրհնեսցէ զջուրն եւ ոչ արկցէ յաւծման իւղոյն ի ջուրն եւ կամ չքաւորութեամբ կամ ծուղութեամբ, այնպիսին դատապարտեսցի յԱստուծոյ եւ արտաքոյ մերոյ եկեղեցւոյս ելցէ, եւ թէ ժողովրդական է՝ որոշեսցի։    23 Գ. Եւ պարտ է Աւետարան կարդալ՝ ի Մատթէոսէ սկիզբն առեալ յառաջնմէն Գիրք ծննդեան Յիսուսի Քրիստոսի, եւ միապէս զամենայն խորհուրդսն կատարել զծննդեանն, զմկրտութեանն մինչեւ յայն տեղի, թէ՝ Հրեշտակք մատեան եւ պաշտէին զնա։ 24 Եւ ապա զնշան խաչին իջուցանեն ի ջուրն եւ ամենայն բազմութիւն ժողովրդեանն՝ առնուլ յաւրհնութեան ջրոյն ըստ իւրաքանչիւր կարգի ի բժշկութիւն մարդոյ եւ անասնոց, ողջամիտ հաւատովք եւ ուղիղ մտաւք նկատել եւ տեսանել ի ջուրն զայն, որ էջն ի Յորդանան մարմնաւոր տեսլեամբ եւ աղաւնակերպ երեւմամբ եւ ի վերուստ վկայելով՝ Դա է որդի իմ սիրելի։    25 Դ. Եթէ եպիսկոպոս կամ երէց կամ սարկաւագ կամ բնաւ իսկ ի քահանայական կարգէ փոխեսցէ զգիրս ընթերցուածոցն զԱւետարանացն զճրագալուցին, զոր սրբոյն Յակովբայ՝ եղբաւր Տեառն մերոյ, եդեալ է յաղագս կնոջն փրկութեան ի Հոգւոյն Սրբոյ։    26 Այղ արդ, ասեմ, եթէ ոք այլազգաբար խորհիցի ըստ Արտեմովնի եւ ըստ Յոբնաղի դրութեանն եւ փոփոխէ զսահմանս առաքելականս եւ ոչ ընթերցցի Աւետարան ըստ Ղուկայ՝ Եւ հովիւք էին՝ ըստ կնոջն փրկութեան, եւ յետոյ ի Մատթէոսէ՝ ըստ մարմնաւորութեանն եւ նախնիս ունել զԴաւիթ եւ զԱբրահամ, եւ եթէ այլազգ ինչ խորհիցի եւ մտացածին բանիւք վտարանդի առնէ զմարդիկ՝ այնպիսին նզովեալ եղիցի յԱստուծոյ եւ ի սուրբ ժողովոյն. եթէ քահանայ է՝ լուծցի, եւ եթէ ժողովրդական՝ որոշեսցի։ 27 Եւ եթէ ոչ ընթերցցի զընթերցուածոցն գիրս, զոր եդեալ է, առաջինն՝ վասն աշխարհարարութեանն եւ յետոյ՝ զԵսայեայ մարգարէի զընթերցուածն, զոր եդեալ համառաւտ վասն տնաւրէնութեանն Տեառն, եւ յետ ամենեցուն ի Դանիէղէ եւ զերգս Երից մանկանցն եւ՝ զՍատանայ ի հուր. եւ որ այղազգ խորհիցին՝ այնպիսիքն նզովեալ եղիցին յԱստուծոյ եւ ի մէնջ եւ ի սուրբ ժողովոյն։    28 Ե. Վասն Ը-աւրեայ աւուրցն ընթերցուածոցն եւ Աւետարանացն՝ թէ պարտ է զամենայն աւուրսն ընթեռնուլ ընթերցուած յառաքելական մատենիցն Պաւղոսի եւ ոչ ընթեռնուլ մարգարէ, վասն զի ամենայն քարոզութիւն մարգարէիցն կատարեցաւ յերեկորին ճրագալուցին եւ միաւորեցաւ հարսն եւ փեսայն յառագաստին։    29 Վասն զի այսպէս կանոնեցին առաքեալքն Տեառն մերոյ Յիսուսի Քրիստոսի։ 30 Եւ սուրբն Յակովբոս կարգեաց զընթերցուածս եւ յաւրինեաց՝ յերկրորդում աւուրն ի մատրան սրբոյն Ստեփաննոսի ժողովելոյ եւ անդ կատարելով զաւրէն կոծոցն եւ յետոյ՝ ի Պաւղոսի առաքելական մատենէն եւ Աւետարան ի Յովհաննէ։ 31 Եւ յերրորդում աւուր կիւրակէին ժողովին ի սուրբ մատրանն, որ է կաթողիկէն եւ բարձրագահ, քան զամենայն եկեղեցիս, եւ ընթեռնուլ ընթերցուած յառաքելական մատենէն եւ Աւետարան ի Մատթէոսէ՝ Իբրեւ նոքա գնացին։ 32 Եւ այսպէս զամենայն աւուրսն կատարել դրութեամբ սրբոյն Յակովբայ ի փառս Աստուծոյ եւ մի հետեւել դրութեան Յոբնաղի եւ Արտեմովնի եւ նոցին խորհողացն։ 33 Ապա եթէ ոք գտցի աւտար քարոզութեան հաւանեալ եւ արարեալ, եթէ քահանայ է՝ լուծցի, եթէ ժողովրդական՝ որոշեսցի, եթէ եպիսկոպոս՝ արտաքոյ աշխարհաց ելցէ, թագաւորական հրամանաւ յաքսորս բնակեսցէ մինչեւ ցաւր մահուանն իւրոյ։    34 Զ. Վասն աւրինաւոր տաւնի Քառասներորդաց Տեառն մերոյ Յիսուսի Քրիստոսի, զոր ի փեբրուարի ի ԺԴ-ն հրամայեցաւ կատարել, ի փառս Աստուծոյ եւ մի տաւնել ընդ հերձուածողս։    35 Որք դրութեամբ Արտեմովնի մոլորեցան յուղիղ ճանապարհէն եւ զդիր եւ զընթերցուած փոխեցին, կամ եղեւ մեծ եւ աստուածասէր ժողովոյս, զի ժողովեալ ամենայն հաւատացելոց՝ բերկրանաւք սրտիւ եւ ցնծալից ուրախութեամբ, հսկմամբ յերեկորեայ տաւնեսցեն ի փառս Աստուծոյ, յորում աւուր եւ հանդիպեսցի՝ հոգեւորական աւրհնութեամբ, ջահիւք բորբոքելովք աւրհնել զայն, որ ըստ մարմնոյ մարդացաւ եւ կրեաց զամենայն կիրս մարդկային բնութեանս։ 36 Մինչեւ յերրորդ ժամն եղիցին ի հսկման ամենայն զգուշութեամբ, եւ յերրորդ ժամուն պատարագ մատչի՝ ի փրկութիւն ամենայն հաւատացելոց, որ զսրբութեամբ վայելողացն աստուածատեսակս գործէ։ 37 Յորում աւուրն զգիշերն որպէս տիւ լուսաւորէ, այնմ աւուր նկարել եւ ակն ունել, եւ մի արհամարհանաւք եւ ծուղութեամբ։ 38 Ապա եթէ ի պահս սուրբ Զատկի աղուհացիցն Քառասներորդացն հանդիպիցի, յորում աւուր հանդիպի՝ ի նմին աւուր տաւնեսցի սաղմոսիւք եւ աւրհնութեամբ եւ երգովք հոգեւորաւք։ 39 Եւ մի փոխեսցեն զաւրն՝ ծուղութեամբ պատճառաւ արհամարհանաւք, եւ պատարագ մատչիցի ի փառս Աստուծոյ եւ ի կատարումն խորհրդոյն։ 40 Եւ ի փափուկ կերակուրս ամենեւին մի լուծանիցին՝ մի ի ձէթ, մի ի գինի եւ մի ի ձուկն, բայց ի հաց եւ ի յաղ։ 41 Եւ եթէ ոք ըստ սովորական սրբոյ բաժակին այղ ինչ ագահիցի ի պատարագին՝ անընկալ լիցի, տաւնն եւ պահքն անվաւեր եղիցի։ 42 Ըստ Մեծի հինգշաբաթի աւուրն պատարագին եղիցի պատարագն եւ կերակուրն, ապա եթէ յարձակման աւուր հանդիպիցի՝ գառնազէն խմբեսցեն ամենայն հաւատացեալք ի Քրիստոս։    43 Է. Բայց եթէ ուրբաթի կամ չորեքշաբաթի հանդիպի՝ ըստ վերագոյն պատուիրանիդ՝ պահովք տաւնեսցեն, եւ մի լուծմամբ կերակրոց կամ ըմպելեաց։ 44 Եւ եթէ ոք ի հաւատացելոց անցցէ ընդ կանոնեալ սահմանադրութիւնդ՝ անիծեալ լիցի, վասն զի այսպէս պատուիրեցաւ ընդ ամենայն աշխարհ ի սրբոց առաքելոցն եւ աւանդեցաւ մեզ, եւ մեք այնմ հետեւեալ եմք, զոր նոքայն քարոզեցին եւ հաստատեցին։ 45 Թէպէտ եւ զատեալք եւ մեկնեալք ի փշաբեր անապատ գնացին ոմանք եւ եղեն լուցկիք հրոյ եւ կերակուր որդանցն, այղ մեզ քաւ լիցի խոտորել ի սրբոց քարոզութենէն. ապա եթէ գտցի ոք զայս արարեալ՝ աւտար եղիցի ի մէնջ եւ ի սրբոց աւրհնութենէ հեռի եղիցի։    46 Ը. Դարձեալ ի վերայ այսր ամենայնի պատուիրանադիր աւանդութեանս՝ գեր քան զասացեալս աւանդեմք կանոնական սահմանադրութիւնս հանուրց ժառանգաւորաց սրբոյ եկեղեցւոյ եւ սպասաւորաց խորհրդական սեղանոյն։ 47 Զի լուաք լուր սարսափելի եւ ծանրագոյն, թէ ի տեղիս տեղիս յառաջնորդաց եկեղեցւոյ ոմանք՝ խմորեալ ի Նեստորականաց եւ ի Քաղկեդոնականաց՝ ապականեն զսուրբ խորհուրդն խառնմամբ խմորոյ եւ ջրոյ։ 48 Արդ՝ յայսմ հետէ եթէ եպիսկոպոս կամ երէց գտցի, որ այսպիսի չար սովորութեամբ աւանդեսցեն զսուրբ խորհուրդն՝ լուծցին յամենայն քահանայական պատուոյ եւ ի սուրբ ժողովոյն նզովեալ եղիցին։ 49 Ապա եթէ տգիտութեամբ ոք արար եւ յետոյ զղջացեալ խոստովան լիցի, ընկալցի զայնպիսին սուրբ եկեղեցի Դ ամաց ապաշխարութեամբ։ 50 Իսկ եթէ ժողովրդական ոք հաղորդեսցի տգիտութեամբ այնպիսի հերձուածողական ապականեալ աւրինացն՝ արտաքոյ եկեղեցւոյ ապաշխարեսցէ ամս Բ, իսկ կամաւք եւ գիտութեամբ արարողքն՝ զամս Զ արտաքոյ եկեղեցւոյ լիցին մեծաւ զղջմամբ, եւ վարդապետն՝ հայելով ի ջերմագոյն արտասուսն՝ արժանաւորեսցէ խորհրդոյն։ 51 Ապա եթէ ոչ ապաշխարեսցեն եւ արհամարհեսցեն զպատուիրեալս ի մէնջ՝ ի սուրբ ժողովոյն նզովեալ եղիցին։    52 Թ. Զգուշացուցանեմ դարձեալ զեպիսկոպոսունս, զքահանայս եւ զսարկաւագունս, զի մի լիցի համարձակութեամբ սպասաւորել սրբոյ սեղանոյն հասարակաւրէն հանապազորդեան հանդերձիւ, այղ ըստ իւրաքանչիւր աշտիճանի զգեցցին պարեգաւտս եւ պատմուճանս։    53 Եպիսկոպոսապետն, այսինքն կաթողիկոսն, զգեցցի ի ներքոյսն պարեգաւտս սպիտակ եւ ի վերայ նափորտ՝ ԲԺ խաչիւք նկարակերտեալ եւ ամփոփեալ թեզանաւք, եւ եմիփորոն, որպէս եւ այլոց եպիսկոպոսացն, եւ յաջոյ կողմանէ կոնքեռն նկարագրեալ, նմանապէս եւ զայղ կարգաւորութիւնն արասցէ ըստ գրեցելոցս։ 54 Նոյնպէս եւ եպիսկոպոսն զգեցցի կամաս բոլորաստորոտ սպիտակ ստորեւ, զգեցեալ եւ ի վերայ աղաբողոն առանց թեզանեաց, բոլորեալ շուրջանակաւ, եւ ուրար զերկոսեան ուսովքն եւ զսպեալ թեզանաւք, եւ զգաւտեաւն ունելով դաստառակ խաչանմանեալ յաջմէ կողմանէ, եւ ի վերայ աղաբողոնին կրկնաւ խաչիւք հնգիւք եմիփորոն եւ կաւշիկս զգեցեալ։ 55 Եւ սքողեալս մինչեւ ցժամ խորհրդոյն եւ ի սկզբան աղաւթիցն վերացուցեալ զծածկոյթ գլխոյն՝ առանց սքողելոյ կացցէ մինչեւ յաւարտումն խորհրդոյն։ 56 Նոյնպէս եւ քահանայքն զգեցցին սպիտակ պարեգաւտս ի ներքոյ եւ ուրար զերկոսեան ուսովքն եւ ի վերայ աղաբողոն պճղնաւոր առանց թեզանեաց եւ կաւշիկս յոտս. բացաւ գլխով սպասաւորեսցէ խորհրդոյն սրբութեան, եւ ոչ միայն զխորհուրդն սուրբ, այղ եւ զամենայն քահանայագործութիւնս։ 57 Զձեռնադրութիւն քահանայի եւ զաւրհնութիւն եկեղեցւոյ եւ զայլ ինչ, որ անկաւոր է եպիսկոպոսապետաց եւ քահանայից՝ մի իշխեսցեն առանց պատմուճանի կատարել։ 58 Նոյնպէս եւ սարկաւագունքն զգեցցին պատմուճան սպիտակ եւ կացցեն ի սպասու խորանին հոլանիք, եւ լիցին ի ժամ պատարագին, եւ ուրար զահեակ ուսովքն խաչանկար, եւ զքշոցսն հովանի կալցին ի վերայ քաւութեան սեղանոյն. եւ կէսքն ի նոցանէ բուրուառս բարձեալ ի ձեռս, ակումբ առեալ՝ զքաւութեամբն մատուսցեն զբուրումն անուշահոտութեան խորհրդոյն մեղսաքաւիչ, եւ զհաց պատարագին ինքեանք կազմեսցեն սաղմոսիւք եւ զգուշութեամբ. եւ զսուրբ խորհուրդն հանել ի սեղանն եւ իջուցանել եւ քարոզել եւ յայլ ինչ մի ամենեւին համարձակել։ 59 Եւ ոչ հրամայեմք եպիսկոպոսի կամ քահանայի՝ առանց մերձակայութեան սոցա սպասաւորելոյ քահանայագործել։    60 Արդ՝ որք մտերիմ եւ երկիւղած մտաւք հնազանդին մերոյին սուրբ ժողովոյս կանոնադրութեանս՝ խաղաղութիւն ի վերայ նոցա եւ ողորմութիւն։ 61 Եւ որք ստունգանեն եւ հեստեն յաստուածադիր աւրինադրութենէս՝ լուցկիք լիցին հրոյն յաւիտենից տանջանացն եւ պարտական մշտնջենաւոր մեղացն, եւ ըստ նախկի ասացելոցն՝ ինքնակալին հրամանաւ ընդ թագաւորական պատուհասիւ անկցին, արտասահմանեալք ի մետաղս բնակեսցեն մինչեւ ցաւր մահուան իւրեանց։