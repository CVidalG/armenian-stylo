ԿՈՐԻՒՆ
ՎԱՐՔ ՄԵՍՐՈՊԱՅ ՎԱՐԴԱՊԵՏԻ

Բնագիր Ա
ՊԱՏՄՈՒԹԻՒՆ ՎԱՐՈՒՑ ԵՒ ՄԱՀՈՒԱՆ ԱՌՆ ԵՐԱՆԵԼՒՈՅ ՍՐԲՈՅՆ 
ՄԵՍՐՈՊԱՅ ՎԱՐԴԱՊԵՏԻ ՄԵՐՈՅ ԹԱՐԳՄԱՆՉԻ 
Ի ԿՈՐԻՒՆ ՎԱՐԴԱՊԵՏԷ ՅԱՇԱԿԵՐՏԷ ՆՈՐԻՆ
    
 [Ա]
     1 Զազքանազեան ազգին եւ զՀայաստան աշխարհին զաստուածապարգեւ գրոյն, եթէ ե՛րբ եւ յորում ժամանակի մատակարարեցաւ եւ որպիսի՛ արամբ այնպիսի նորոգատուր աստուածեղէն շնորհս երեւեցաւ եւ վասն նորին լուսաւոր վարդապետութեան եւ հրեշտակաբար կրաւնիցն առաքինութեան զմտաւ ածելով յիշատակարանս առանձին մատենանշան ծաղկեցուցանել եւ մինչ դեռ անդէն ի խորհրդանոցի մտացս վասն յուշ արկանելոյ միայնագործ հոգայի, եկեալ հասանէր առ իս հրաման առն միոյ պատուականի Յովսեփ կոչեցելոյ, աշակերտի առն այնորիկ, եւ ընդ նմին այլոց եւս քաջալերութիւն աշակերտակցաց մերոյն վարդապետութեան։ 2 Ուստի եւ իմ մասնաւոր աշակերտութեան վիճակ առեալ, թէպէտ եւ էի կրտսերագոյն, եւ առաւել քան զկար մեր, գրաւեալ անաչառ հրամանին հասելոյ, փութանակի եւ առանց յապաղելոյ զառաջի եղեալն մատենագրել։ 3 Զորս եւ մեր համաւրէն աղաչեալ երկախառնել ընդ մեզ աղաւթիւք՝ յանձնարարութեամբ աստուածեղէն շնորհացն, զի կամակարագոյնս եւ ուղղագոյնս նաւիցեմք զհամատարած ալեաւքն վարդապետական ծովուն։
[Բ]
     1 Եւ արդ առեալ նախաբանեսցուք, եթէ իցէ՞ համարձակութիւն գրով նշանակել զվարս արանցն կատարելոց, ոչ ի մէնջ արուեստախաւսեալ մերոյն կարծեաւք վիճաբանելով, այլ յաւրինակացն տուելոց զընդդիմակացն բարձրացուցանել։ 2 Քանզի Աստուծոյ բարերարին այսպէս բարեխորհեալ զիւրոց սիրելեաց, ոչ միայն ըստ առաքինութեան վարուց՝ զչքնաղ եւ զբարձրագոյն հատուցումն բաւական համարել յանսպառ յաւիտեանսն, այլ եւ աստէն իսկ կանխագոյն. զի անցաւոր ժամանակաւքս մատենապատում երկնաբերձ պայծառացուցեալ, զհոգեղինացն եւ զմարմնականացն առ հասարակ փայլիցեն։
     3 Եւ ի մովսիսական պատմութեան յայտնի է երանելեաց արանցն ազնուականութիւն, ճշմարտութեան հաւատոցն հաստատութիւն, աստուածամերձ աստուածամուխ կենացն վայելչութիւն, սքանչելական կենացն պայծառութիւն։ 4 Զի ոմն ընդունելի պատարագաւ արդար կոչեցեալ, եւ այլ ոմն հաճոյական արուեստիւ ի վերայ ամենակուլ մահուանն կենաւք երեւեալ, եւ միւս ոմն բովանդակ արդարութեամբ ի վերայ համատարած լեռնացելոյ աստուածապատիժ ծովուն հանդերձ ամենայն շնչականաւք տարեւոր ժամանակաւք նաւակաց պահեալ, եւ միւսոյն յանկարծագիւտ հաւատովք արդարացեալ, աստուածամերձ աստուածախաւս դաշնաւոր կատարեալ, եւ զաւետիս հանդերձելոց բարեացն ժառանգեալ։ 5 Բազմաւք ե՛ւ այլ նոյնպիսիք աստուածածանաւթ գտեալք, որոց ազնուականութիւնքն յամենայն աստուածածանաւթ գրոց պատմի։
     6 Հանգոյն ասացելոցս երանելւոյն Պաւղոսի առ Եբրայեցիսն կարգեալ զանուանս՝ գովէ զնոցին ճշմարտութիւն հաւատոցն. որով զվարձահատոյց մխիթարութիւն ընկալան յամենապարգեւողէն Աստուծոյ, ըստ իւրաքանչիւր յառաջադիմութեանցն. նա եւ զժանդագործին Րահաբու զհիւրընկալութիւն լրտեսացն՝ համեմատէ։ 7 Իսկ իբրեւ հայեցեալ ի բազմախուռն գումարութիւն արդարոցն՝ զսակաւուցն զանուանս յայտ առնէ, եւ զայլովք եւս զանց առնէ, անբաւական զժամանակն առ ի կարգի պատմելոյ։ 8 Ի կիր արկանէ այնուհետեւ նշանակել միանգամայն զփորձութիւնս ի վերայ յարձակեալս եւ զնոցա զանընդդիմակաց զնահատակութիւնսն, զորս եւ պատուականս քան զաշխարհական վաճառս համարի։
     9 Սոյն աւրինակ եւ ամենայն գիրք հոգեպատումք նշանակեալ ունին զքաջութիւնս ամենայն զաւրաց. զոմանց՝ ըստ աստուածեղէն կրաւնիցն զբարեյաղթութիւն, եւ զոմանց՝ ըստ աշխարհակիր կարգաց զմարտից եւ զպատերազմաց արութիւնսն, որպէս զՆեբրոտայն եւ զՍամփսոնին եւ զԴավթայն։ 10 Եւ զոմանց զբնական զիմաստութիւն գովեալ աստուածեղէն իմաստութեամբն հանդերձ, որպէս զՅովսէփայն յԵգիպտոս, եւ զԴանիէլին ի Բաբիլոն։ 11 Յորոց եւ հզաւր թագաւորացն խրատիչք էին, զաշխարհական կենցաղոյս զհանգամանսն ցուցանէին, հանդերձ ամէնիշխանին Աստուծոյ ծանաւթս առնելով։ 12 Զորոց եւ մարգարէին իսկ գովեալ զիմաստութիւնն, ասէր ցոմն այսպէս. Մի՛թէ իմաստնագո՞յն իցես քան զԴանիէլ. կամ իմաստո՞ւնք խրատտուք խրատեցին զքեզ հանճարով իւրեանց։ 13 Եւ ոչ այսչափ միայն, այլ եւ հոգեկան ազգին հրեշտակութեամբ՝ գովեալ զսրբոցն զաւրութիւն, որ զԴանիէլ ցանկալի քարոզելովն կոչէին. եւ զսուրբ Տիրամայրն ի Գալիլեայ՝ աւրհնեալ ի կանայս։
     14 Բայց զի՞նչ ասիցեմք զզուգականացն զառ ի միմեանց պատուեալ զգովութիւնս, զորոց եւ Տէրն իսկ ամենայնի՝ բերանալիր գոչէր զազնուականութիւնսն, ոչ միայն զյանդիմանական գործոյն, այլ եւ զծածուկ սրտիցն լուսաւորութիւնս առաջի հրեշտակաց եւ մարդկան բերէ։ 15 Որպէս զհիւրամեծարին Աբրահամու հրեշտակաւքն հասելովք զծառայական հաւասարութիւնն յայտ արարեալ. պատմելով նմա յետ աւետեացն ընկալելոց, զինչ ի Սոդոմն էր գործելոց։ 16 Նոյնպէս եւ զքաջի նահատակին Յոբայ յառաջ քան զպատերազմել առաջի պատերազմականին՝ յաւրինէ զգովութիւն ասելով. Այր ճշմարիտ, արդար եւ աստուածապաշտ, եւ որոշեալ յամենայն գործոց չարաց։ 17 Իսկ մեծին Մովսէսի զառաւելագոյն զաստուածամուխ մերձաւորութիւն՝ ամենայն եկեղեցական գրով հնչեցուցեալ, զորոյ եւ զտղայութեան զկայտառութիւնն յայտ արարեալ աստուածեղէն աւրինացն. նա եւ զայլազգոյն զՅոթորի եւս զխրատն չանցուցեալ անգիր։
     18 Եւ այնպէս միահամուռ ամենայն աստուածակրաւն արուեստականացն բարեգործութիւնք՝ փայլեն յաստուածագիր աւրինացն, զորոց չէ ոք բաւական յիշատակել զերանելի անուանց գումարութիւն։ 19 Եւ ոչ միայն զյառաջագունիցն, այլ եւ զկնի եղելոցն զՄիածնի Որդւոյն Աստուծոյ փրկչին ամենեցուն՝ ի լուսաբեր Աւետարանին իւրում ծաղկեցուցանէր զազնուականութիւնս, մանաւանդ երանութեամբ իսկ պսակէր ոչ միայն սեպհականացն զերկոտասանիցն, եւ կամ զյառաջամուտ զԿարապետին, այլեւ զայլոց մատուցելոցն գովէ զհաւատոցն ճշմարտութիւն։ 20 Քանզի զՆաթանայէլ առանց նենգութեան նշանակէ եւ զթագաւորազին զմեծութիւն հաւատոցն՝ անգիւտ յԻսրայէլի ասէ։ 21 Բայց ոչ միայն զմեծամեծսն, այլ առաւել եւս զթեթեւագոյնսն բարձրագոյնս [առնէ] անարգամեծարն Քրիստոս, որ սակաւիկ ինչ զծախ իւղոյն յարգէ, եւ զծախելեացն յիշատակարան պատմեն ամենայն ուրեք՝ առ ի ներքոյ երկնից։ 22 Եւ զկնոջէն քանանացւոյ մեծ զհաւատոցն ասէ. նաեւ զդանկաց երկուց ընծայելոցն գովէ զարկանելեացն զյաւժարութիւն առաւել քան զմեծացն։
     23 Իսկ Պաւղոսի ի մտի եդեալ էր շրջեցուցանել զքրիստոսադիր կարգացն պայծառութիւնն, անաւթ ընտրութեան անուանեալ, անուանակիր յաշխարհի իւրոյ սքանչելի անուանն առնէ։ 24 Վասն որոյ երանելոյն հայեցեալ ի շնորհացն բարձրութիւն առ իւրոյ մեծ աւրինացն եւ առ ամենայն սրբոցն, բարձրագոյն բարբառով ի փառատրութիւն դառնայ, եթէ՝ Շնորհք Աստուծոյ, որ յամենայնի հռչակ հարկանէ զմէնջ ի Քրիստոս եւ զհոտ գիտութեան իւրոյ յայտնի առնէ մեւք յամենայն տեղիս։ 25 Ի վերայ այնորիկ ապա եւ զհամարձակագոյնն բերէ, թէ՝ ո՞ կարէ բիծ դնել ընտրելոց Աստուծոյ, Եւ զայս աւճան ընկալեալ ի Տեառնէ երանելի առաքելոցն՝ զամենայն գործակցաց իւրեանց գրով նշանակել զքաջութիւնս։ 26 Տեսանել զոմանց ի սուրբ Աւետարանին եւ զոմանց ի Գործս Առաքելոցն երանելոյն Ղուկասու մատենագրեալ. եւ իցեն որ ի Կաթուղիկէս առաքելոցն առաւելագոյնս ճանաչին։
     27 Այլ Սրբոյն Պաւղոսի չորեքտասանեքումբք թղթովք պատմէ զիւր առաքելակիցս եւ նիզակակիցս, եւ ուրախակիցս իւր առնէ, եւ ի վախճանի թղթոցն ըստ իւրաքանչիւր ումեք յողջոյն կատարեալ՝ յանուանէ հարցանէ. եւ զուրումն յԱւետարանէ անտի նշանակէ զգովութիւնսն։ 28 Բայց ո՛չ միայն զերանելւոյն զաւգնականութիւնսն յարգէ, այլ եւ զքրիստոսամեծար ասպնջականիցն իւրոց՝ բազում գովութիւնս փոխանակ մեծարանացն կարգէ, վասն որոյ եւ յաղաչանս առ Աստուած մատուցեալ՝ զփոխարէն բարեացն հատուցանել հայցէ։ 29 Եւ ամենայն եկեղեցեաւք հնչեցուցանէ զընտրելոցն զազնուականութիւն, ոչ միայն զարանցն, այլեւ զկանանցն աշակերտելոց, որ զճշմարտութիւնն Աւետարանէն։
     30 Եւ զայս ամենայն աւետարանեալ ոչ ի պարծանս գովութեան, այլ զի աւրինակ եւ կանոն զկնի եկելոցն պաշտիցի. որպէս ի նոյն իսկ զի բարեաց գործոց նախանձաւոր լինել ամենեցուն ստիպէ ասելովն, թէ՝ Զհե՛տ երթայք սիրոյ. եւ նախանձաւոր լինել ամենեցուն հոգեւորացն։ 31 Որոց զյաւժարութիւն Աքայեցւոց վասն պաշտաման սրբոցն ի Մակեդոնիա պատմեալ՝ նախանձեցուցեալ յորդորեաց։ 32 Այլեւ համարձակութիւն իսկ տայ անխափան ի բարեացն առաքինութիւն, թէ՝ Լաւ է յամենայն ժամ նախանձել ի բարիս։ 33 Այլ եւ նմանաւղ իւր եւ Տեառն ստիպէ լինել։
     34 Դարձեալ փութայ ամենեքումբք հանդերձ ըստ Քրիստոսի հետոցն վարել. Հայեցարո՛ւք, ասէ, ի զաւրագլուխն հաւատոց, եւ ի կատարիչն Քրիստոս։ 35 Եւ դարձեալ, թէ՝ Յիշեցէ՛ք զառաջնորդս ձեր, որք խաւսեցան զբանն Աստուծոյ. հայեցեալ յելս գնացից նոցա, նմանաւղք եղերուք հաւատոցն։ 36 Եւ միանգամայն, եթէ՝ Զայս խորհեսցի իւրաքանչիւր ոք ի ձէնջ որ եւ ի Քրիստոս Յիսուս։ 37 Հանգոյն սմին եւ Ղուկաս յսկիզբն Առաքելագործ մատենին դնէ։ 38 Իսկ ցանկալի Տեառնեղբայրն Յակոբոս, զհամաւրէն իսկ զգունդն սրբոց հանդերձ սրբասէր տերամբն յաւրինակ առեալ՝ ի թղթին իւրում ասէ, եթէ՝ Աւրինակ առէք չարչարանաց եւ յերկայնմտութեան զմարգարէսն, որ խաւսեցան յանուն Տեառն. զհամբերութիւն Յոբայ լուարուք, եւ զկատարումն Տեառն տեսէք։
     39 Յայտնի է այսուհետեւ ասացելովքս, եթէ գովութիւն ամենայն աստուածասէր ընտրելոցն ի Տեառնէ է, որ՝ ի հրեշտակաց, որ՝ առ ի միմեանց, ոչ ի պարծանս անձանց, այլ առ ի նախանձուկս միմեանց արկանելոյ, զի միմեամբք քաջալերեալք՝ հասանիցեմք ի բարեացն կատարումն՝ ի նշանակեալ նպատակն երանելւոյն Պաւղոսի, եթէ՝ Միաբան հասանել ի չափ հասակին Քրիստոսի։ 40 Որոյ ազատութիւնն յերկինս է, ակն ունել փրկչին մեծին Աստուծոյ։
     41 Ունիմք եւ զկանոնական յաջորդեալ յառաքելոցն անտի զշնորհապատում գրեալսն, եթէ ո՛րպէս մեծարեալք ի միմեանց, գովեալք ըստ ճշմարիտ հաւատոյն եւ ըստ աւետարանագործ կրաւնից, մինչեւ ցայսաւր ժամանակի նովին սովորութեամբ վարին։
     42 Եւ արդ առեալ յերկոցունց համարձակութիւն ի գիր արկանել եւ զվարս առն արդարոյ։
     43 Արդ այսուհետեւ եւ խոստացեալն առաջի դիցի, եւ հայրենակատար մեծարեալ պայմանաւ որ առ ի մէնջ՝ հաճեսցի, եւ նոցա քաղցրատուր հրաման հատուցեալ զարդարեսցի։
[Գ]
     1 Առն, զոր ի նախակարգ բանիս նշանակեմք, վասն որոյ եւ փոյթ արարեալ մեր պատմելոյ, էր Մաշթոց անուն, ի Տարաւնական գաւառէն, ի Հացեկաց գեղջէ, որդի առն երանելւոյ Վարդան կոչեցելոյ։ 2 Ի մանկութեան տիսն վարժեալ հելլենական դպրութեամբն, եկեալ հասեալ ի դուռն Արշակունեաց թագաւորաց Հայոց Մեծաց, կացեալ յարքունական դիւանին, լինել սպասաւոր արքայատուր հրամանանացն առ հազարապետութեամբն աշխարհիս Հայոց՝ Առաւանայ ուրումն։ 3 Տեղեկացեալ եւ հմուտ եղեալ աշխարհական կարգաց, ցանկալի եղեալ զինուորական արուեստիւն իւրոց զաւրականացն։ 4 Եւ անդէն ուշ եդեալ փութով ընթերցուածոց աստուածեղէն գրոց, որով առ ժամայն լուսաւորեալ եւ թեւամուխ միջամուխ եղեալ յաստուածատուր հրամանացն հանգամանս, եւ ամենայն պատրաստութեամբ զանձն զարդարեալ, հարկանէր զիշխանացն սպասաւորութիւնսն։
[Դ]
     1 Եւ յետ այնորիկ ըստ աւետարանական չափուցն՝ ի ծառայութիւն Աստուծոյ մարդասիրին դարձեալ, մերկանայր այնուհետեւ զիշխանակիր ցանկութիւնսն, եւ առեալ զխաչն պարծանաց՝ ելանէր զկնի ամենակեցոյց խաչելոյն։ 2 Եւ հաճեալ հրամանացն՝ ի խաչակիր գունդն Քրիստոսի խառնէր, եւ անդէն վաղվաղակի ի միայնակեցական կարգ մտանէր։ 3 Բազում եւ ազգի ազգի վշտակեցութիւն ըստ Աւետարանին կրէր ամենայն իրաց. ամենայն կրթութեամբ հոգեւորացն զանձն տուեալ՝ միայնաւորութեան, լեռնակեցութեան, քաղցի եւ ծարաւոյ եւ բանջարաճաշակութեանց, արգելանաց անլուսից, խարազնազգեստ եւ գետնատարած անկողնոց։ 4 Եւ բազում անգամ զհեշտական հանգիստ գիշերոյն եւ զհարկ քնոյ՝ յոտնաւոր տքնութեան ի թաւթափել ական վճարէր։ 5 Եւ զայս ամենայն առնէր ոչ սակաւ ժամանակս։ 6 Եւ գտեալ եւս զոմանս՝ յինքն յարեցուցանէր՝ աշակերտեալ նմին սովորական աւետարանութեան։
     7 Եւ այնպէս ամենայն փորձութեանց ի վերայ հասելոց կամայական քաջութեամբ տարեալ եւ պայծառացեալ՝ ծանաւթական եւ հաճոյ լինէր Աստուծոյ եւ մարդկան։
[Ե]
     1 Առեալ այնուհետեւ երանելւոյն զհաւատացեալս իւր, դիմեալ իջանէր յանկարգ եւ յանդարման տեղիս Գողթան։ 2 Այլ եւ ընդ առաջ ելանէր նմա իշխանն Գողթան, այր երկիւղած եւ աստուածասէր, որում անուն էր Շաբիթ, եւ ասպնջական հիւրամեծար գտեալ՝ բարեպաշտութեամբ սպասաւորէր ըստ աշակերտաց հաւատոցն Քրիստոսի։ 3 Իսկ երանելւոյն վաղվաղակի զաւետարանական արուեստն ի մէջ առեալ, ձեռն արկանէր զգաւառովն հանդերձ միամիտ սատարութեամբ իշխանին. գերեալ զամենեսեան ի հայրենեաց աւանդելոց, եւ ի սատանայական դիւապաշտ սպասաւորութենէն՝ ի հնազանդութիւն Քրիստոսի մատուցանէր։
     4 Եւ յորժամ ի նոսա զբանն կենաց սերմանեալ, յայտնի իսկ բնակչաց գաւառին նշանք մեծամեծք երեւէին, կերպակերպ նմանութեամբ դիւացն փախստական լինելով՝ անկանէին ի կողմանս Մարաց։ 5 Նոյնպէս առաւել հոգ ի մտի արկանէր զհամաշխարհականս սփոփելոյ. եւ առաւել աղաւթս մշտնջենամռունչս եւ բազկատարած պաղատանս առ Աստուած եւ արտասուս անդադարս, զմտաւ ածելով զառաքելականն, եւ ասէր հոգալով. Տրտմութիւն է ինձ եւ անպակաս ցաւք սրտի իմոյ, վասն եղբարց իմոց եւ ազգականաց։
     6 Եւ այնպէս տրտմական հոգովք պաշարեալ եւ թակարդապատեալ եւ անկեալ ի ծուփս խորհրդոց, եթէ որպիսի՛ արդեաւք ելս իրացն գտանիցէ։
[Զ]
     1 Եւ իբրեւ աւուրս բազումս անդէն ի նմին դեգերէր, յարուցեալ այնուհետեւ հասանէր առ սուրբ կաթուղիկոսն Հայոց Մեծաց, որոյ անունն ճանաչէր Սահակ, զոր պատրաստական գտանէր նմին փութոյ հաւանեալ։ 2 Եւ միանգամայն յաւժարութեամբ գումարեալ հանդերձ աղաւթիւք մեծաւք առ Աստուած կանխէին, վասն ամենայն ոգւոց քրիստոսաբեր փրկութեանն հասանելոյն։ 3 Եւ զայն առնէին աւուրս բազումս։
     4 Ապա ելանէր նոցա պարգեւական յամենաբարին Աստուծոյ ժողովել զաշխարհահոգ խորհուրդն երանելի միաբանելոցն, եւ ի գիւտ նշանագրաց Հայաստան ազգին հասանել։
     5 Բազում հարցափորձի եւ քննութեան զանձինս պարապեցուցեալ եւ բազում աշխատութեանց համբերեալ, ազդ առնէին ապա եւ զկանխագոյն խնդրելին իւրեանց թագաւորին Հայոց, որոյ անուն կոչէր Վռամշապուհ։
     6 Յայնժամ պատմէր նոցա արքայն վասն առն ուրումն ասորւոյ եպիսկոպոսի ազնուականի՝ Դանիէլ անուն կոչեցելոյ, որոյ յանկարծ ուրեմն գտեալ նշանագիրս աղփաբետաց հայերէն լեզուի։ 7 Եւ իբրեւ պատմեցաւ նոցա յարքայէ վասն գտելոյն ի Դանիէլէ, յաւժարեցին զարքայ՝ փոյթ առնել վասն պիտոյիցն այնոցիկ։ 8 Եւ նա առաքէր զոմն Վահրիճ անուն հրովարտակաւք առ այր մի երէց, որոյ անուն Հաբէլ կոչէին, որ էր մերձաւոր Դանիէլի ասորւոյ եպիսկոպոսի։
     9 Իսկ Հաբէլին զայն լուեալ, փութանակի հասանէր առ Դանիէլն, եւ նախ ինքն տեղեկանայր ի Դանիէլէ նշանագրացն, եւ ապա առեալ ի նմանէ առաքէր առ արքայն յերկիրն Հայոց։ 10 Ի հինգերորդի ամի թագաւորութեան նորա ի նա հասուցանէր։ 11 Իսկ արքային հանդերձ միաբան սրբովքն Սահակաւ եւ Մաշթոցիւ՝ ընկալեալ զնշանագիրսն ի Հաբէլէն, ուրախ լինէին։
     12 Իսկ իբրեւ ի վերայ հասեալ, թէ չեն բաւական նշանագիրքն՝ ողջ ածել զսիւղոբայս զկապս հայերէն լեզւոյն, մանաւանդ զի եւ նշանագիրքն իսկ յայլոց դպրութեանց քաղեալք եւ յարուցեալք դիպեցան, յետ այնորիկ դարձեալ կրկին անգամ ի նոյն հոգս դառնային, եւ նմին ելս խնդրէին ժամանակս ինչ։
[Է]
     1 Վասն որոյ առեալ երանելոյն Մաշթոցի դաս մի մանկտոյ հրամանաւ արքայի եւ միաբանութեամբ սրբոյն Սահակայ, եւ հրաժարեալք ի միմեանց համբուրիւ սրբութեանն՝ խաղայր գնայր ի հինգերորդ ամի Վռամշապհոյ արքային Հայոց, եւ երթեալ հասանէր ի կողմանս Արամի՝ ի քաղաքս երկուս Ասորոց. որոց առաջինն Եդեսիա կոչի, եւ երկրորդին Ամիդ անուն։ 2 Ընդդէմ լինէր սուրբ եպիսկոպոսացն, որոց առաջնոյն Բաբիլաս անուն եւ երկրորդին Ակակիոս. հանդերձ կղերականաւքն եւ իշխանաւքն քաղաքաց պատահեալ, եւ բազում մեծարանս ցուցեալ հասելոցն՝ ընդունէին հոգաբարձութեամբ ըստ Քրիստոսի անուանելոցն կարգի։
     3 Իսկ աշակերտասէր վարդապետին զտարեալսն ընդ իւր յերկուս բաժանեալ, զոմանս յասորի դպրութիւնն կարգէր [ի քաղաքին Եդեսացւոց], եւ զոմանս ի յունական դպրութիւնն՝ անտի ի Սամուսատական քաղաքն գումարէր։
[Ը]
     1 Եւ նորա իւրովք հաւասարաւք զսովորականն առաջի եդեալ զաղաւթս եւ զտքնութիւնս եւ զպաղատանս արտասուալից, զխստամբերութիւնս, զհոգս զաշխարհահեծս, յիշելով զասացեալսն մարգարէին, եթէ՝ Յորժամ հեծեծեսցես, յայնժամ կեցցես։
     2 Եւ այնպէս բազում աշխատութեանց համբերեալ վասն իւրոյ ազգին բարեաց ինչ աւճան գտանելոյ։ 3 Որում պարգեւէր իսկ վիճակ յամենաշնորհողէն Աստուծոյ. հայրական չափուն ծնեալ ծնունդս նորոգ եւ սքանչելի՝ սուրբ աջովն իւրով, նշանագիրս հայերէն լեզուին։ 4 Եւ անդ վաղվաղակի նշանակեալ, անուանեալ եւ կարգեալ, յաւրինէր սիղոբայիւք կապաւք։
     5 Եւ ապա հրաժարեալ յեպիսկոպոսէն սրբոյ, հանդերձ աւգնականաւք իւրովք իջանէր ի քաղաքն Սամոսատացւոց, յորում մեծապատիւ իսկ յեպիսկոպոսէն եւ յեկեղեցւոյն մեծարեալ լինէր։
     6 Եւ անդէն ի նմին քաղաքի գրիչ ոմն հելլենական դպրութեան Հռոփանոս անուն գտեալ, որով զամենայն ընտրութիւնս նշանագրացն զնրբագոյնն եւ զլայնագոյնն, զկարճն եւ զերկայնն, զառանձինն եւ զկրկնաւորն, միանգամայն յաւրինեալ եւ յանկուցեալ, ի թարգմանութիւն դառնային հանդերձ արամբք երկուք, աշակերտաւքն իւրովք. որոց առաջնոյն Յովհան անուն կոչէին, յԵկեղեաց գաւառէն, եւ երկրորդին Յովսէփ անուն՝ ի Պաղանական տանէն։ 7 Եւ եդեալ սկիզբն թարգմանելոյ զգիրս նախ յԱռակացն Սողոմոնի, որ ի սկզբանն իսկ ծանաւթս իմաստութեանն ընծայեցուցանէ լինել, ասելով՝ եթէ Ճանաչել զիմաստութիւն եւ զխրատ, իմանալ զբանս հանճարոյ։ 8 Որ եւ գրեցաւ ձեռամբն այնորիկ գրչի, հանդերձ ուսուցանելով զմանկունս գրիչս նմին դպրութեան։
[Թ]
     1 Ապա յետ այնորիկ առնոյր թուղթս յեպիսկոպոսէ քաղաքին եւ հրաժարեալ ի նոցանէ հանդերձ ամենայն իւրովքն, բերէր առ եպիսկոպոսն Ասորոց։ 2 Որ յորոց նախընկալն եղեւ, առաջի արկեալ նոցա զնշանագիրս աստուածատուրս. վասն որոյ բազում իսկ գովութիւնք յեպիսկոպոսաց սրբոց եւ յամենայն եկեղեցեաց բարձրանային ի փառս Աստուծոյ, եւ ի մխիթարութիւն աշակերտելոցն ոչ սակաւք։ 3 Յորոց հրաժարեալք այնուհետեւ եւ առեալ թուղթս աւետագիրս, հանդերձ շնորհատուր պարգեւաւքն եւ ամենայն իւրայիւքն, ի շնորհացն Աստուծոյ ճանապարհորդ լինէր. զաւթեւանաւք անցեալ աջողութեամբ եւ հոգելից ուրախութեամբ եկեալ հասանէր ի Հայաստան աշխարհն, ի կողմանս Այրարատեան գաւառին, առ սահմանաւք Նոր Քաղաքին, ի վեցերորդ ամի Վռամշապհոյ արքային Հայոց Մեծաց։
     4 Եւ ոչ այնպէս մեծն Մովսէս զուարճանայր յէջս Սինէական լերինն. չասեմք թէ առաւելաւքն՝ պակասագոյն։ 5 Քանզի յԱստուծոյ առեալ եւ աստուածագիր հրաման ի բազուկս՝ այրն աստուածատես ի լեռնէն իջանէր. այլ վասն վրէժագործ ժողովրդեանն, որոց թիկունք ի տէրունիսն եւ կործան յերկիր, տիրադրուժք յիւրեանց կուռս ձուլածուին երկիր պագանէին, եւ զնորին հրամանաբերն սրտառուչ սրտաբեկ լացուցին. քանզի ի տախտակացն խորտակելոց յայտնի եղեալ տեսանէք բերելւոյն թախծութիւնն։ 6 Իսկ այսր երանելւոյ՝ վասն որոյ ճառեալքս յարդարին, ոչ ըստ այնմ աւրինակի, որ անդն գործեցան, այլ ինքն իւրով լցեալ հոգեւոր մխիթարութեամբ՝ կարծեալ զընդունելեացն յաւժարութիւնն եւ ընդունելեացն յուսով ուրախութեան՝ դասաւորութիւն ճանապարհացն աւետաբեր։
     7 Բայց մի՛ ոք յանդգնագոյն վասն ասացելոցն զմեզ համարեսցի, թէ զիարդ զայր մի խոնարհագոյն ընդ մեծին Մովսէսի, ընդ աստուածախաւսին, սքանչելագործին նմանեցուցեալ հաւասարեաց. որով թերեւս ստգտանիցեմք։ 8 Եւ կարեմք այլ աւելի հաւատովք. քանզի եւ չկայ ինչ ի վերայ յայտնեաւք եւ ծածկականաւք զաստուածականն խոտել, քանզի միոյն Աստուծոյ ամենազաւրի շնորհք առ ամենայն ազգս երկրածնաց մատակարարին։
     9 Եւ արդ եկեալ յիշելին մերձ ի թագաւորական քաղաքն, ազդ լինէր թագաւորին եւ սրբոյ եպիսկոպոսին։ 10 Որոց առեալ զամենայն նախարարագունդ աւագանւոյն ամբոխ, ի քաղաքէն ելեալ՝ պատահէին երանելւոյն զափամբ Ռահ գետոյն։ 11 Եւ զցանկալի ողջոյնն միմեանց տուեալ, ուստի եւ բարբառաւք ցնծութեան եւ երգաւք հոգեւորաւք եւ բարձրագոյն աւրհնութեամբք ի քաղաքն դառնային, եւ զաւուրս տաւնական ուրախութեամբ անցուցանէին։
[Ժ]
     1 Ապա առեալ երանելի հոգաբարձուացն զյանկարծագիւտ խնդրելին, հայցէին եւս յարքայէ մանկունս մատաղս, որով զնշանագիրսն արծարծել մարթասցեն։ 2 Եւ յորժամ բազումք ի նոցանէ տեղեկանային, ապա հրաման տայր ամենայն ուրեք նովին կրթել. որով եւ յաստիճան իսկ վարդապետութեան գեղեցիկ՝ երանելին հասանէր, եւ իբրեւ ամս երկու կարգեալ զվարդապետութիւն իւր, եւ նովին նշանագրովք տանէր։ 3 Եւ այնպէս միջամուխ եղեալ հանգամանաւք աւրինապատգամացն, մինչեւ բնաւ արտաքոյ իւրեանց բնականութեանն զերծանել։
[ԺԱ]
     1 Եւ ի ձեռն առեալ այնուհետեւ աստուածագործ մշակութեամբ զաւետարանական արուեստն՝ ի թարգմանել, ի գրել եւ յուսուցանել. մանաւանդ հայեցեալ ի տեառնաբարբառ հրամանացն բարձրութիւնն, որ առ երանելին Մովսէս եկեալ, վասն ամենայն իրացն եղելոց, յաստուածեղէն պատգամացն բարձրութիւն աւանդելոցն՝ մատենագրել առ ի պահեստ յաւիտեանցն որ գալոցն էին. նոյնպիսիք եւ այլոց մարգարէիցն հրամայեալք։ 2 Առ, ասէ, քարտէզ նոր մեծ, եւ գրեա՛ ի նմա գրչաւ դպրի։ 3 Եւ այլուր, թէ՝ Գրեա՛ զտեսիլդ ի տախտակի, եւ ի գիրս հաստատեա։ 4 Իսկ Դաւիթ յայտնապէս եւս վասն ամենայն ազգաց՝ զվիճակ աստուածատուր աւրինացն նշանակէ ասելովն, թէ՝ Գրեսցի յազգ այլ։ 5 Եւ թէ՝ Տէր պատմեսցէ գրովք ժողովրդոց։ 6 Զոր եկեալ կատարեաց ամենափրկիչն Քրիստոս շնորհատուր հրամանաւն, եթէ՝ Ելէք ընդ ամենայն ազգս. եւ եթէ՝ Քարոզեսցի Աւետարանս ընդ ամենայն տիեզերս։ 7 Ուստի եւ երանելի հարցն մերոց համարձակութիւն առեալ՝ յուսալից փութով եւ երեւելի եւ արդիւնակատար ըստ Աւետարանին՝ զիւրեանց մշակութիւնն ցուցանեն։
     8 Յայնմ ժամանակի երանելի եւ ցանկալի աշխարհս Հայոց անպայման սքանչելի լինէր. յորում յանկարծ ուրեմն աւրէնսուսոյց Մովսէս՝ մարգարէական դասուն, եւ յառաջադէմն Պաւղոս՝ բովանդակ առաքելական գնդովն, հանդերձ աշխարհակեցոյց Աւետարանաւն Քրիստոսի, միանգամայն եկեալ հասեալ ի ձեռն երկուց հաւասարելոցն՝ հայաբարբառք հայերէնախաւսք գտան։
     9 Անդ էր այնուհետեւ սրտալիր ուրախութիւն եւ ակնավայել տեսիլ հայելւոյն։ 10 Քանզի երկիր, որ համբաւուցն անգամ աւտար էր կողմանցն այնոցիկ, յորում ամենայն աստուածագործ սքանչելագործութիւնքն գործեցան, առժամայն վաղվաղակի ամենայն իրացն եղելոց խելամուտ լինէր. ոչ միայն ժամանակաւ պաշտեցելոցն, այլ եւ յառաջագոյն յաւիտենիցն, եւ ապա եկելոցն, սկզբանն եւ կատարածի, եւ ամենայն աստուածատուր աւանդութեանցն։
[ԺԲ]
     1 Իսկ իբրեւ զչափ առեալ զիրացն հաստատութեան, եւ համարձակագոյն եւ առաւելագոյն զաշակերտութիւնն նորագիւտ վարդապետութեանն խմբէին ուսուցանել եւ թեքել, եւ պատրաստական քարոզութեանն անգէտ մարդկան յաւրինել։ 2 Որոց եւ ինքեանք իսկ ի կողմանց եւ ի գաւառաց Հայաստան աշխարհին յորդեալք եւ դրդեալք հասանէին ի բացեալ աղբիւրն գիտութեանն Աստուծոյ։ 3 Քանզի յԱյրարատեան գաւառին՝ ի կայս թագաւորացն եւ քահանայապետացն, բղխեցին Հայոց շնորհք պատուիրանացն Աստուծոյ։ 4 Անդ էր յիշելի եւ մարգարէականն, եթէ՝ Եղիցի անդ աղբիւր բղխեալ ի տան Դաւթի։
     5 Որ եւ սկսան իսկ սիւնք եկեղեցւոյ միջամուխ ձեռամբ զգործ աւետարանչացն Քրիստոսի գործել, գումարել ի կողմանս. ի գաւառս, ի տեղիս տեղիս Հայաստան ազգին, դասս դասս զաշակերտեալսն ճշմարտութեանն, զհասուցելոցս ի կատարումն գիտութեան, բաւականս եւ առ ի զայլսն զեկուցանելոյ։ 6 Որոց կանոն եւ աւրինակ զիւրեանց անձանց արգասիս եդեալ, եւ պատուիրեալ կալ ի նմին կանոնի։
     7 Եւ իւրեանց անդէն զÿառընթերակաց արքունիսն, հանդերձ ամենայն ազատագունդ բանակիւն, աստուածեղէն իմաստութեամբն վարդապետեալ։ 8 Առաւել երանելւոյն Սահակայ զՄամիկոնեան որեարն ի վարժս վարդապետութեանն պարապեցուցեալ, որոց առաջնոյն Վարդան անուն էր, որ եւ Վարդկան կոչէր։ 9 Նոյնպէս եւ զամենայն ոգի ջանայր յերիւրել, հասուցանել ի գիտութիւն ճշմարտութեան։
[ԺԳ]
     1 Յետ այնորիկ առնոյր հաւանութիւն երանելին Մաշթոց, որպէս զի տէր Եպիսկոպոսն ի կայենականսն, եւ նա ի սփիւռս հեթանոսաց զբանն կենաց սերմանիցեն։ 2 Եւ հրաժարեալ ի նոցանէն հանդերձ աւգնականաւքն, որոց առաջնումն Տիրայր անուն ի Խորձենական գաւառէն, եւ երկրորդին Մուշէ անուն ի նահանգէ Տարաւնոյ, որք էին սուրբք եւ զուարթագոյնք, հանդերձ այլովք եւս սպասաւորաւք Աւետարանին, զոր չեմք բաւական ըստ անուանցն նշանակել։ 3 Որովք յանձն եղեալ երանելին շնորհացն Աստուծոյ, երթեալ իջանէր յՌոտաստակն Գողթան, յառաջին դաստակերտն իւր։ 4 Եւ անդ ընդելական սովորութեամբն ի կիր արկեալ զվարդապետութիւնն՝ հաւասարութեամբն բարեպաշտին Շաբաթայ, լի առնէր զգաւառն ողջունիւ Աւետարանին Քրիստոսի. եւ կարգէր յամենայն գիւղս գաւառին դասս սրբոց վանականաց։ 5 Որում եւ հասեալ ժամանեալ հայրաբարուին Գտայ, որդւոյ Շաբաթայ առն քրիստոսասիրի, բազում սպասաւորութիւն իբրեւ հաւասարի որդւոյ վարդապետին տանէր։
[ԺԴ]
     1 Յայնժամ վաղվաղակի հրաման առեալ ի թագաւորէն՝ սկիզբն առնելոյ զխուժադուժ կողմանսն Մարաց, որք ոչ միայն վասն դիւական սատանայակիր բարուցն ճիւաղութեան, այլ եւ վասն խեցբեկագոյն եւ խոշորագոյն լեզուին՝ դժուարամատոյցք էին։ 2 Առ ի յարդարել եւ զնոցա հարուստ ամացն ծնունդս առեալ՝ պարզախաւսս, հռետորաբանս, կրթեալս, աստուածատուր իմաստութեանն ծանաւթս կացուցանէին։
[ԺԵ]
     1 Ապա յետ այնորիկ ի սահմանակիցս ի Սիւնական աշխարհն ելանէր։ 2 Եւ անդ աստուածասէր հնազանդութեամբ ընկալեալ զնա իշխանին Սիւնեաց, որ էր Վաղենակ անուն։ 3 Բազում աւգնականութիւն գտեալ ի նմանէ վասն իրացն առաջի արկելոցն, մինչեւ հասանել նմա բովանդակ ի վերայ սահմանաց Սիւնեաց։ 4 Եւ ժողովեալ մանկունս առ ի նիւթ վարդապետութեանն, առաւել զգազանամիտ զվայրենագոյն զճիւաղաբարոյ կողմանցն. եւ այնչափ փոյթ ի վերայ ունելով՝ եւ դայեկաբար սնուցանել եւ խրատել, մինչեւ ի նոցունց իսկ ի վայրենեացն եպիսկոպոս տեսուչ եկեղեցւոյն Սիւնեաց կարգել, որոյ անունն կոչէր Անանիաս, այր սուրբ եւ երեւելի, հայրաբարոյ ժառանգաւորաց եկեղեցւոյ։ 5 Ապա եւ զերկիրն Սիւնեաց դասուք վանականաց լնոյր։
     6 Յորում ժամանակի պարգեւեալ յԱստուծոյ, հասանէր ի գլուխ իշխանութեանն Սիւնեաց քաջն Սիսականն Վասակ, այր խորհրդական եւ հանճարեղ եւ յառաջիմաց, շնորհատուր իմաստութեամբն Աստուծոյ։ 7 Բազում ինչ նպաստութիւն ցուցանէր աւետարանագործ վարդապետութեանն, իբրեւ որդւոյ առ հայր՝ հպատակութիւն ցուցեալ, եւ ծառայեալ ըստ Աւետարանին վայելչութեան, մինչ ի վախճան զհրամայեալսն ի գործ բերէր։
[ԺԶ]
     1 Դարձեալ յետ ժամանակի ինչ ընդ մէջ անցելոյ՝ հոգ ի մտի արկանէր սիրելին Քրիստոսի եւ վասն բարբարոսական կողմանն։ 2 Եւ առնոյր կարգեալ նշանագիրս վրացերէն լեզուին, ըստ շնորհեցելոյն նմա ի Տեառնէ։ 3 Գրէր, կարգէր եւ աւրինաւք յարդարէր. եւ առնոյր ընդ իւր զոմանս լաւագոյնս յաշակերտաց իւրոց, յարուցեալ գնայր իջանել ի կողմանս Վրաց։ 4 Եւ երթեալ յանդիման լինէր թագաւորին, որում անուն էր Բակուր, եւ եպիսկոպոսի աշխարհին՝ Մովսէս։ 5 Եւ առաւելագոյն հնազանդեալ նմա ըստ աւրինացն Աստուծոյ՝ թագաւորին եւ զաւրացն, հանդերձ ամենայն գաւառաւքն։
     6 Եւ նորա զիւր արուեստն առաջի արկեալ՝ խրատէր յորդորելով. յորում եւ յանձն առեալ ամենեցուն զխնդրելին կատարել։ 7 Եւ գտեալ զայր մի թարգման վրացերէն լեզուին, որ անուանեալ կոչէր Ջաղայ, այր գրագէտ եւ ճշմարտահաւատ. հրաման տայր այնուհետեւ արքայն Վրաց՝ ի կողմանց կողմանց եւ ի խառնաղանջ գաւառաց իշխանութեան իւրոյ ժողովել մանկունս եւ տալ ի ձեռն վարդապետին։ 8 Զոր առեալ՝ արկանէր ի բովս վարդապետութեանն եւ հոգեւոր սիրոյն եռանդմամբ զաղտ եւ զժանգ շարաւահոտ դիւացն եւ զսնոտիագործ պաշտամանն ի բաց քերէր, այնչափ անջատեալ ի հայրենեաց իւրեանց եւ անյիշատակ ցուցանել, մինչեւ ասել, թէ՝ Մոռացայ զժողովուրդ իմ եւ զտուն հաւր իմոյ։
     9 Եւ արդ զնոսա, որ յայնչափ ի մասնաւոր եւ ի բաժանեալ լեզուացն ժողովեցան, միով աստուածաբարբառ պատգամաւքն մի ազգ կապեալ՝ փառաբանիչք միոյ Աստուծոյ յաւրինէր։ 10 Յորոց եւ գտան արժանիք՝ ելեալ ի կարգ եպիսկոպոսութեան վիճակ, որոց առաջինն Սամուէլ անուն, այր սուրբ եւ բարեպաշտաւն, եպիսկոպոս կացեալ տանն արքունականի։
     11 Իսկ իբրեւ ընդ ամենայն տեղիս Վրաց կարգեալ զգործ աստուածպաշտութեանն, այնուհետեւ հրաժարեալ ի նոցանէ՝ դառնայր յերկիրն Հայոց եւ պատահեալ Սահակայ կաթուղիկոսին Հայոց, պատմէր նմա զողջութենէ եղելոցն, միանգամայն եւ փառաւոր առնելով զԱստուած, զմեծանունն Քրիստոս։
[ԺԷ]
     1 Ապա դարձեալ ելանէր, շրջէր զտեղեաւք կարգելովք եւ զգաւառաւքն աշակերտելովք աշխարհին Հայոց, զուարթացուցանել, նորոգել եւ հաստատել։ 2 Եւ յորժամ այնպէս ընդ ամենայն տեղիս լի առնէր զսուրբ Աւետարան Տեառն եւ ամենեցուն զգուշացուցեալ զկենաց ճանապարհն վարելոյ, խորհուրդ առնէր այնուհետեւ վասն կէս ազգին Հայոց, որ էր ընդ իշխանութեամբ թագաւորին Հոռոմոց։
     3 Եւ փութացեալ գնայր հանդերձ աշակերտաւք բազմաւք անցանել ի կողմանս Յունաց։ 4 Եւ վասն առաւելագոյն բարեգործ համբաւուց՝ յառաջագոյն զնմանէ անդ ի հիւսիսական կողմանց հռչակելոց՝ առաւել միամտութեամբ ընտանեբար յեպիսկոպոսաց աշխարհին եւ յիշխանաց եւ ի գաւառականացն պատուեալ լինէր, մանաւանդ ի սպայապետէն աշխարհին, որ անուանեալ կոչէր Անատողիս, ի մուտ ճանապարհին, որ զիրս առաջի եդեալ՝ գրով ցուցանէր կայսերն, որում անուն Թէոդոս կոչէին, որդի Արկադու կայսեր. ուստի եւ հրաման ելանէր՝ վայելուչ մեծարանաւք զՍուրբն՝ Ակումիտ անուն կոչելոյ։
     5 Իսկ նորա զբազմութիւն աշակերտացն տարեալ ի քաղաքն Մելիտինացւոց, յանձն առնէր սրբոյ եպիսկոպոսի քաղաքին, որ Ակակիոսն կոչէին, եւ գլխաւոր աշակերտացն թողոյր զայն, որում Ղեւոնդէոսն կոչէին, այր հաւատարիմ եւ ճշմարտապաշտ։ 6 Եւ առեալ երանելոյն զպատուական եպիսկոպոսն Դերջանոյ, որոյ անուն կոչէր Գինթ, եւ զսակաւս յաշակերտաց անտի, եւ ելեալ յանդրուարն դիմոսական եւ բազում պատիւ գտեալ, հասանէին ի թագաւորակաց քաղաքն Կոստանդինական։ 7 Զորմէ իսկոյն պատմէին յարքունիսն, եւ մտեալ առաջի պատուական աթոռոյն՝ յանդիման լինէր աստուածակարգ թագաւորացն եւ հայրապետին սրբոյ կաթուղիկոսին աշխարհամուտ դրանն, որում Ատտիկոս կոչէին, յորոց եւ գտեալ շնորհս։ 8 Հրամայեալ լինէր ժամանակս ինչ անդէն ի տիեզերական քաղաքին մեծարել դարմանաւք կարգելովք յեկեղեցւոյն եւ յարքունեաց եւ ի պատուական իշխանաց քաղաքին։
     9 Եւ ապա յետ Պասեքին կատարելոյ՝ ցուցեալ կայսերն զպիտոյիցն զհանգամանս, եւ առեալ զանընդդիմակաց հրամանն հանդերձ սակերաւք կայսերագիր նշանակելովք՝ վասն մանկտոյն յաշակերտութիւնն առ ի կէս ազգէն Հայոց ժողովելոյ, եւ վասն ժանտագործ ազգին բարբարիանոսաց, եւ եկեղեցեաց հաստատութեան, եւ մեծամեծ պարգեւաւք պատուելոյ։ 10 Վասն որոյ հաւանեցուցեալ ճշմարտին զարքունիսն, անընկալ թողոյր։ 11 Եւ երկիր պագեալ ծիրանափառ աւգոստականացն եւ սրբոյ կաթուղիկոսին, եւ ընկալեալ ողջոյն յեկեղեցւոյն եւ յերեւելի իշխանաց քաղաքին, եւ ամենայն իւրայովքն յաջողեալք՝ ելանէին ի դեսպակս եւ ի կառս արքունատուրս, եւ մեծաւ շքով եւ բազում վայելչութեամբ ունէին զճանապարհս արքունականս։ 12 Եւ ամենայն քաղաքացն պատահելով, ի քաղաքին պայծառագոյն երեւէին։
     13 Եւ մեծամեծ պարգեւս գտեալ, գային հասանէին ի ժամադիր կողմանս։ 14 Եւ անդէն վաղվաղակի պատահեալ սպարապետին Հայոց, հանդերձ սակերաւք կայսեր յանդիման լինէին։ 15 Եւ նորա առեալ սակերս կայսերական նշանաւք, փութայր վաղվաղակի զհրամանն կատարել։ 16 Եւ հրեշտակս արձակեալ այնուհետեւ ի գաւառս կէս ազգին Հայոց յիշխանութեանն կայսեր, բազմութիւն մանկտւոյ ժողովել եւ նոցին ռոճիկս կարգել ի պատեհագոյն տեղիս, յորս եւ երանելին զվարդապետութիւնն իւր ի գործ արկեալ, եւ ժողովելոցն քաղցրացուցանէր։
     17 Ապա յետ այնորիկ ձեռն արկանէր զդժպատեհ եւ զկամակոր բարբարիանոս աղանդն քննելոյ։ 18 Եւ իբրեւ ոչինչ գտանէր հնարս յուղղութիւն ածելոյ, առեալ ի գործ արկանէր զթշուառացուցիչ գաւազանն, ծանրագոյն պատուհասիւք ի բանդս, ի տանջանս, ի գելարանս։ 19 Իսկ յորժամ այնու եւս պակասեալք ի փրկութենէն գտանէին, խորտակեալս, ապա խանձեալս, մրեալս եւ գունակ գունակ խայտառակեալս, եւ յաշխարհէն կորզէին։
     20 Իսկ երանելւոյն զիւր վարդապետութեանն պայման արարեալ սակեալ եւ վճարեալ։ 21 Եւ բազում շնորհագիր մատեանս զհարցն եկեղեցւոյ ստացեալ, ծովացուցանէր զվարդապետութեանն զխորութիւն, եւ լցեալ զեղոյր ամենայն բարութեամբք։
     22 Յայնմ ժամանակի եկեալ դիպէր նմա այր մի երէց աղուան ազգաւ, Բենիամէն անուն. եւ նորա հարցեալ եւ քննեալ զբարբարոս զբանս աղուաներէն լեզուին, առնէր ապա նշանագիրս ըստ վերնապարգեւ կորովի սովորութեան իւրում եւ յաջողութեամբ Քրիստոսի շնորհացն կարգեալ եւ հաստատեալ կշռէր։
     23 Յետ այնորիկ հրաժարեալ յեպիսկոպոսաց, յիշխանաց աշխարհին եւ յամենայն եկեղեցեաց. առ որս թողեալ վերակացուս հաւատացելոցն՝ զերկուս ոմանս յիւրոց աշակերտացն, որոց առաջնոյն Ենովք անուն էր, եւ երկրորդին Դանան, արք կրաւնաւորք եւ յառաջադէմք յաւետարանական սպասաւորութեանն. զորս յանձն արարեալ շնորհացն Աստուծոյ՝ անդէն զետեղէր։ 24 Եւ ինքն բազում աշակերտաւք գայր, անցանէր ի կողմանս Հայոց Մեծաց եւ հասեալ ի Նոր Քաղաքն՝ յանդիման լինէր սրբոյ եպիսկոպոսին Սահակայ եւ թագաւորին Հայոց, որում անուն Արտաշէս կոչէին, եւ ամենայն բանակին։ 25 Եւ պատմեալ նոցա զգործս կողմանցն այնոցիկ ըստ աջողութեանց շնորհացն Աստուծոյ, դադարէր անդ աւուրս ինչ, մխիթարէր վասն հոգեւոր անձուկն սփռելոյ։
[ԺԸ]
     1 Եւ ապա յետ այնորիկ հրաժարեալ գնալ ի կողմանս Աղուանից։ 2 Եւ երթեալ իջանէր յաշխարհն եւ հասեալ ի թագաւորական տեղիսն, տեսանէր զսուրբ եպիսկոպոսն Աղուանից, որում անուն Երեմիա կոչէին, եւ զնոցին թագաւոր, որում Արսվաղ էր անուն, ամենայն ազատաւք հանդերձ. որոց առաւել հպատակութեամբ ընկալեալ վասն անուանն Քրիստոսի։ 3 Ապա հարցեալ ի նոցանէ, առաջի եդեալ վասն որոյ եկեալն էր։ 4 Եւ նոցա երկոցունց զուգակցելոց, եպիսկոպոսին եւ թագաւորին, յանձն առեալ դպրութեանն հնազանդելոյ. տային եւս հրաման՝ ի գաւառաց եւ ի տեղեաց իշխանութեանն իւրեանց բազմութիւն մանկանց յարուեստ դպրութեանն ածել եւ գումարել՝ ըստ արժանաւոր եւ պատեհ տեղեաց, դասս դասս դպրոցաց, եւ ռոճիկս կարգել ի դարմանս։
     5 Իսկ իբրեւ հրամանն այն արդեամբք եւ գործովք յանկ ելանէր, ապա այնուհետեւ երանելոյն Երեմիայի եպիսկոպոսի ի ձեռն առեալ՝ վաղվաղակի զաստուածային գրոց թարգմանութիւնս ի գործ արկանէր, որով անդէն յական թաւթափել վայրենամիտ եւ դատարկասուն եւ անասնաբարոյ աշխարհն Աղուանից մարգարէագէտք եւ առաքելածանաւթք եւ աւետարանաժառանգք լինէին, եւ ամենայն աւանդելոցն Աստուծոյ ոչ իւիք անտեղեակք։ 6 Դարձեալ առաւել եւս երկիւղածն յԱստուծոյ արքայն Աղուանից՝ միամիտ փութով հրաման տայր սատանայակիր եւ դիւամոլ ազգին սաստիւ՝ թափել զերծանել յունայնավար հնացելոցն եւ հնազանդ լինել ամենահեշտ լծոյն Քրիստոսի։
     7 Եւ յորժամ զայն արարեալ հաւասարութեամբ եւ լցեալ զպիտոյն իւրեանց եւ զկամացն յաւժարութիւն, ձեռնատու եւս եղեալ նմա սրբամատոյց վարդապետութեանն ի Բաղասական կողմանս սրբոյ եպիսկոպոսին, որում անուն Մուշեղ կոչէին, հրաժարէր ապա եւ ի թագաւորէն եւ յեպիսկոպոսացն եւ յամենայն եկեղեցւոյն Աղուանից։ 8 Եւ զոմանս յիւրոց աշակերտացն վերակացուս իւրեանց կացուցանէր, հանդերձ արամբ քահանայիւ արքունական դրանն, որում անունն Յովնաթան կոչէին, որոյ բազում յաւժարութիւն ի վարդապետութենէն էր գտեալ։
     9 Եւ յանձն առնելով զնոսա եւ զանձն՝ ամենապահ շնորհացն Աստուծոյ, խաղացեալ գայր ի կողմանցն Աղուանից, անցանել յաշխարհն Վրաց։
[ԺԹ]
     1 Եւ հանդէպ հասեալ գայր Գարդմանական ձորոյն։ 2 Ընդ առաջ լինէր նմա իշխանն Գարդմանից, որում [անուն] Խուրս կոչէին, եւ ասպնջական եղեալ նմա աստուածասէր երկիւղածութեամբ, առաջի դնէր զանձն վարդապետին, հանդերձ իշխանութեամբն իւրով։ 3 Առաւելագոյն իսկ վայելեալ ի հիւթ եւ ի պարարտութիւն վարդապետութեանն, յուղարկէ զերանելին՝ ուր եւ երթալոցն էր։ 4 Իսկ նորա անցեալ դիմեալ ի կողմանսն։
     5 Առ որով ժամանակաւ Արձիւղ անուն թագաւորեալ Վրաց, որոյ առաւելապէս պայծառացուցեալ ծաղկեցուցանէր զվարդապետութիւնն եւ նորա շրջեալ զամենայն աշակերտաւքն, պատուիրեալ կալ ի ճշմարտութեանն։
     6 Յայնժամ իշխանին Տաշրացւոց, առն պատուականի եւ աստուածասիրի, որ անուանեալ կոչէր Աշուշայ, ի ձեռն տայր նմա զանձն ամենայն գաւառովն իւրով. եւ նորա ամենսփիւռ վարդապետութիւնն, ոչինչ պակասութեամբ, քան զայլոցն գաւառաց անցուցեալ։
     7 Եւ յանձն արարեալ զնոսա սրբոյ եպիսկոպոսին Սամուէլի, այնմ՝ զոր ի վերոյ նշանակեցաք, ինքն դառնայր ի կողմանս Հայոց Մեծաց. եւ եկեալ ի սովորական տեղիսն, զընդելական ողջոյնն սրբոյն Սահակայ եւ ամենայն պատահելոցն տուեալ, պատմէր նոցա վասն այնր եւս նորագործ իրացն. որք իբրեւ լուան, առաւել գոհանային զպարգեւացն Աստուծոյ։
[Ի]
     1 Յետ այնորիկ ուշ եղեալ երկոցունց երանելեացն՝ զիւրեանց ազգին զդպրութիւն առաւել յարգել եւ դիւրացուցանել։ 2 Ձեռն ի գործ արկանէր ի թարգմանել եւ ի գրել մեծն Իսահակ՝ ըստ յառաջագոյն սովորութեանն։
     3 Որոց դարձեալ դէպ լինէր եղբարս յաշակերտացն՝ յուղարկել ի կողմանս Ասորոց ի քաղաքն Եդեսացւոց, զՅովսէփ, զոր ի վերոյն յիշեցաք, եւ երկրորդն Եզնիկ անուն՝ յԱյրարատեան գաւառէն, ի Կողբ գեղջէ, զի յասորական բարբառոյն՝ զնոցին հարցն սրբոց զաւանդութիւնս հայերէն գրեալս դարձուսցեն։
     4 Իսկ թարգմանչացն հասեալ՝ ուր առաքեցանն, եւ կատարեալ զհրամանսն եւ առ պատուական հարսն առաքեալ, անցեալ գնային ի կողմանս Յունաց, ուր եւ ուսեալք եւ տեղեկացեալք, թարգմանիչս կարգէին ըստ հելլենական լեզուին։
     5 Ապա յետ ժամանակի ինչ ընդ մէջ անցելոյ՝ դէպ լինէր ոմանց եղբարց ի Հայաստան աշխարհէս, դիմել իջանել ի կողմանս Յունաց, որ եւ Ղեւոնդէս առաջնոյն անուն էր, եւ երկրորդն՝ Կորիւնս, եւ մատուցեալ յարէին յԵզնիկն, իբրեւ առ ընտանեգոյն սննդակից՝ ի Կոստանդինական քաղաքին, եւ անդ միաբանութեամբ հոգեւոր պիտոյիցն զխնդիրն վճարէին։ 6 Որոց յետ այնորիկ հաստատուն աւրինակաւք աստուածատուր գրոցն եւ բազում շնորհագիր հարց յետ այնր աւանդութեամբք, եւ Նիկիական եւ Եփեսոսական կանոնաւք, գային երեւելով աշխարհին Հայոց, եւ առաջի դնէին հարցն զբերեալ կտակարանսն եկեղեցւոյ սրբոյ։
     7 Իսկ երանելւոյն Սահակայ զեկեղեցական գրոց գումարութիւնն՝ կանխաւ ի յունական բարբառոյն ի հայերէն դարձուցեալ, եւ բազում եւս զհայրապետաց սրբոց զճշմարիտ զիմաստութիւնն։ 8 Դարձեալ յետ այնորիկ առեալ հանդերձ Եզնակաւ զյառաջագոյն զյանկարծագիւտ զփութանակի զթարգմանութիւնս հաստատէր ճշմարիտ աւրինակաւք բերելովք։ 9 Եւ շատ եւս մեկնութիւն գրոց թարգմանէին։
     10 Եւ այնպէս զամենայն ժամանակս իւրեանց՝ յընթերցուածս գրոց ծախէին հարքն՝ զտիւ եւ զգիշեր, եւ նովիմբ ծաղկեալք եւ շահաւետեալք՝ աւրինակ բարեաց ուսումնասէր առընթերակայից լինէին. մանաւանդ զի ունէին պատուիրանս զգուշացուցիչս յաստուածակարգ պատգամաւորացն, յորոց առաջինն հրամայէ, թէ՝ Յաւրէնս Տեառն խորհեսցիս ի տուէ եւ ի գիշերի. եւ երկրորդն հանգոյն նմին պատուիրէ, թէ՝ Մի՛տ դիր ընթերցուածոց մխիթարութեան վարդապետութեան, մի՛ անփոյթ առնել զշնորհացդ որ ի քեզ են. յայդ խորհեա՛ եւ ի դոյն յամեսջիր. զայդ եթէ առնիցես, ե՛ւ զանձն ապրեցուսցես, ե՛ւ զայնոսիկ, որ քեզն լսիցեն։
[ԻԱ]
     1 Ապա յետ այնորիկ դարձեալ՝ այնպիսի առաւել եւ բարձրագոյն վարդապետութեամբն՝ սկսեալ երանելոյն Մաշթոցի ճառս յաճախագոյնս, դիւրապատումս, շնորհագիրս, բազմադիմիս ի լուսաւորութենէ եւ ի հիւթոյ գրոց մարգարէականաց կարգել եւ յաւրինել, լի ամենայն ճաշակաւք աւետարանական հաւատոցն ճշմարտութեան։ 2 Յորս բազում նմանութիւնս եւ աւրինակս ի յանցաւորացս աստի, առաւելագոյն վասն յարութենական յուսոյն առ ի հանդերձեալսն, յերիւրեալ կազմեալ, զի հեշտընկալք եւ դիւրահասոյցք տխմարագունիցն եւ մարմնական իրաւք զբաղելոցն լինիցին, առ ի սթափել եւ զարթուցանել եւ հաստահիմն առ ի խոստացեալ աւետիսն քաջալերել։
[ԻԲ]
     1 Եւ այնպէս յամենայն կողմանս Հայոց, Վրաց եւ Աղուանից զամենայն ժամանակս կենաց իւրոց, զամառն եւ զձմեռն, զտիւ եւ զգիշեր՝ անվեհեր եւ առանց յապաղելոյ իւրով իսկ աւետարանական եւ ողջապատում գնացիւքն՝ առաջի թագաւորաց եւ իշխանաց եւ ամենայն հեթանոսաց եւ անընդդիմակաց ի հակառակորդաց՝ զամենափրկչին Յիսուսի անուն կրեաց յանձին։ 2 Եւ զամենայն ոգի քրիստոսազգեստ եւ հոգեղէն վառեաց, եւ բազում բանդականաց եւ կալանաւորաց եւ տագնապելոց ի բռնաւորաց թողութիւն արարեալ՝ կորզելով զնոսա ահաւոր զաւրութեամբն Քրիստոսի։ 3 Եւ բազում մուրհակս անիրաւութեան պատառեաց, եւ բազում սգաւորաց եւ կարճամտելոց՝ մխիթարական վարդապետութեամբն զակնկալութիւն յուսոյն ըստ յայտնութեան փառաց մեծին Աստուծոյ փրկչին մերոյ Յիսուսի Քրիստոսի նաւթճեաց. եւ զամենայն միանգամայն յաստուածապաշտութեան պայման անդր փոխեաց։
[ԻԳ]
     1 Եւ դարձեալ բազում եւ անհամար գունդս վանականաց ի շէնս եւ յանշէնս, դաշտականս եւ լեռնականս, անձաւամուտս եւ արգելականս բնակեցուցեալ հաստատէր։ 2 Զորս ընդ ժամանակս ժամանակս իւրով իսկ անձամբն աւրինակ ցուցանէր. առեալ զոմանս յաշակերտաց յիւրաքանչիւր մենաստանացն եւ երթեալ լեռնակեաց, սորամուտ ծակախիթ եղեալ՝ զառաւրէական զկերակուրն խոտաբուտ ճաշակաւքն վճարէին։ 3 Եւ այնպէս վշտակեաց տկարութեան զանձինս տային, մանաւանդ որոց հայեցեալ ի մխիթարութիւն առաքելական բանիցն, թէ՝ Յորժամ տկար եմ վասն Քրիստոսի, յայնժամ զաւրացեալ լինիմ, եւ թէ՝ Լաւ եւս լիցի պարծել տկարութեամբս, զի բնակեսցէ յիս զաւրութիւնն Քրիստոսի։
     4 Անդ էր այնուհետեւ չարբենալ գինւով, այլ առաւելուլ հոգւով, եւ պատրաստել զսիրտս երգովք հոգեւորաւք, ի փառս եւ ի գովութիւն Աստուծոյ։ 5 Անդ կրթութիւն քաղցրուսոյց ընթերցուածոց՝ հոգեպատում գրոց։ 6 Անդ քաջալերութիւն յորդորական վարդապետութեան, առ ի յառաջադէմ ընտրութեանն՝ պսակահաս քրիստոսադիր կիտին։ 7 Անդ եռալ հոգւով աստուածապաշտ ծառայութեամբ։ 8 Անդ աղաւթք աղերսալիք, եւ խնդրուածք հաշտեցուցիչք վասն ամենեցուն կենաց՝ առ մարդասէրն Աստուած։
     9 Եւ նովին հոգեկրաւն արուեստիւն հանէր աւուրս բազումս յանապատ տեղիս, մինչեւ ազդ լինէր յերիցանց՝ իրաց ինչ աւգտակարաց եկեղեցեաց կողմանցն այնոցիկ՝ հասանել յաւգնականութիւն շնորհաւքն Քրիստոսի։ 10 Եւ նորա առանց իրիք զբաղելոյ՝ հանդերձ գործակցաւք իջեալ ի թիկունս դիպացն պատահելոց, եւ վճարեալ զաւրութեամբն Աստուծոյ, եւ յորդորագոյնս եւ պարարտագոյնս եւ անփակ բերանով՝ զվտակս վարդապետութեանն ի սիրտս լսողացն ծաւալեցուցանէր։
     11 Եւ զայս առնէր զամենայն ժամանակս իւր վասն անձին եւ վասն աշխարհի. քանզի սովոր իսկ են ճշմարիտ վարդապետք՝ զանձանց առաքինութիւնս կանոն աշակերտելոցն դնել, մանաւանդ յուշ առնելով զտէրունականն՝ զմիոյ միայնոյ իմաստնոյն Աստուծոյ. Քանզի սկսաւ Յիսուս առնել եւ ուսուցանել։ 12 Որոյ բազում անգամ առեալ զաշակերտսն ուրոյն, եւ աննիազական անձամբն աւրինակ կարաւտելոցն լինէր, յորժամ ի Թաբաւրական լերինն՝ զաւետեաց երանութիւնն տայր, եւ յորժամ ի նմին լերին զկանոնական զաղաւթս առնէր, մինչդեռ աշակերտքն ի Տիբերական ծովուն նաւէին։ 13 Եւ դարձեալ յաւուրս բաղարջակերացն յաւրինական տաւնին՝ զգիշերոյն աղաւթքն եւ ցայգոյ, ի Ձիթաստանեաց լերինն առանձինն մատուցանէր։ 14 Ուստի եւ յայտնի իսկ է եւ առանց խուզելոյ, եթէ ոչ վասն անձին ամենատէրն, այլ համաշխարհի յուսումն զայն գործէր. որ է աւրինակ ամենայն հնազանդելոց. վասն որոյ ասէր իսկ. Արթուն կացէք, զի մի՛ ի փորձութիւն մտանիցէք։
     15 Իսկ արդ եթէ թեթեւագոյն արուեստից՝ յակասագոյն են ի գիտութենէ ազգք երկրածնացս, ո՛րչափ եւս այնմ արուեստի ոք համարեսցի եւ անգիտանալ՝ որ ընդ Աստուած զխաւսսն կատարէ։ 16 Որով երանելին Պաւղոս ամենեցուն տգիտանալ ասէ, վասն որոյ զամենակեցոյց Հոգին ի թիկունս հասանել՝ անմռունչ հեծութեամբ բարեխաւս գիտէ։
     17 Իսկ արդ յորժամ լսիցեմք, եթէ՝ սկսաւ Յիսուս առնել եւ ուսուցանել, ապաքէն առնէ եւ ուսուցանէ, եւ ոչ եթէ զի պարգեւեսցէ իմանալի է։ 18 Եւ բարեխաւսել նորա վասն սրբոց եւ բարեխաւսել Հոգւոյն Սրբոյ՝ առ ի վարդապետելոյ մեզ, զի ընդ միմեանց բարեխաւսելն գիտելի է. քանզի միապատիւ է աստուածականն եւ ոչ բազմաբար։
     19 Իսկ երանելի առաքելոցն ընկալեալ ի վարդապետութենէ ճշմարտութեանն, նախ կարաւտական անձանցն մատակարարէին, եւ ապա աշակերտացն բարձեալ տանէին. երբեմն առանձինն՝ եւ երբեմն ժողովրդովքն գումարելովք՝ զփառսն Քրիստոսի առաւելովք բարձրացուցանէին. քանզի առաւել աւգտակար իսկ է՝ յամենայն աշխարհակիր զբաւսանաց առանձինն սահմանել եւ միայն աստուածպաշտութեանն պարապել, զոր եւ մարգարէքն գործէին, որք ի լերինս եւ յանապատս եւ ի փապարս վիմաց՝ զաստուածեղէն կրաւնիցն զծառայութիւն հարկանէին։
     20 Նոյնպէս եւ ամենայն հարքն, որք յաջորդեցան յառաքելական կանոնաց, կրեալ անձամբք զլաւութիւնս՝ բերէին վերջնոցս աւրինակ. ուստի երանելիս այս բարձեալ էր զաւանդելոցն պատիւ, եւ ամենայն մատուցելոց առ նա՝ զնոյն պատուիրեալ գուշակէր։ 21 Եւ այնպէս յառաջ՝ ամենայն աստուածեղէն գանձուցն վայելչութեամբք լցեալք, պարարտացեալք, խաղացեալք գնային ի բազում ժամանակս՝ նովին ի նոյն կանխեալք, ի նմին հանապազորդեալք։
[ԻԴ]
     1 Յայնմ ժամանակի բերեալ երեւեցան ի Հայաստան աշխարհին գիրք սուտապատումք, ընդունայնախաւս աւանդութիւնք առն ուրումն հոռոմի, որում Թէոդորոս անուն։ 2 Վասն որոյ սիւնհոդոսական հայրապետացն եկեղեցեացն սրբոց նշանակեալ՝ ազդ առնէին ճշմարտահաւատ փառաւորչացն Սահակայ եւ Մաշթոցի։ 3 Եւ նոցա ճշմարտասէր փութով զայն ի միջոյ բարձեալ՝ աշխարհահալած արտաքոյ իւրեանց սահմանացն մերժեցին, զի մի՛ ի լուսաւոր վարդապետութիւնն ծուխ ինչ սատանայական յարիցէ։
[ԻԵ]
     1 Յետ այնորիկ դէպ լինէր նովին ճշմարտութեամբ՝ երանելւոյն Սահակայ լցեալ աւուրբք երկայն ժամանակաւք եւ վայելչացեալ աստուածաբեր պտղոցն, բարութեամբք, յառաջնումն ամի երկրորդ Յազկերտի, որդւոյ Վռամայ՝ թագաւորի կացելոյ ի Պարսից աշխարհին, ի Բագրաւանդ գաւառի, ի գիւղ Բլրոցաց, ի կատարել ամսեանն Նաւասարդի, որպէս եւ զաւր ծննդեան երանելոյն յիշէին, յերկրորդ ժամու աւուրն, ի պաշտաման անուշահոտ իւղոյն, հանդերձ աստուածահաճոյ աղաւթիւք ծերունւոյն ի Քրիստոս աւանդեալ, հայեցեալ ի բան մարգարէին, որ ասէր. Ի ձեռս քո յանձն առնեմ զհոգի իմ. եւ Ստեփաննոսի երանելւոյ, որ ասէր. Տէր Յիսուս, ընկա՛լ զհոգի իմ։ 2 Ըստ նմին աւրինակի եւ նորա ապսպրեալ զանձն եւ զմնացեալս ամենապահ շնորհացն Աստուծոյ։
     3 Զոր եւ առեալ վաղվաղակի ամենայն հանդերձելովք՝ ձեռնասուն աստուածասէր պաշտաւնէիցն իւրոց, որոց գլխաւորին Երեմիա անուն ճանաչէր, այր սուրբ եւ բարեպաշտաւն, հանդերձ աստուածասէր իշխանակնաւ միով, որ անուանեալ կոչէր Դուստր, որ էր կին Վարդանայ, զոր ի վերնոյն յիշեցաք, եւ բազում ամբոխից սրբոց ժողովոց։ 4 Բարձեալ զսուրբն սաղմոսիւք եւ աւրհնութեամբ եւ հոգեւոր բարբառով, յետ սակաւ ինչ աւուրց ընդ տիւ եւ ընդ գիշեր ի Տարաւն հասուցանէին մինչ ի բուն իսկ գիւղն յԱշտիշատ։ 5 Եւ անդ ի մարտիրոսական խորանին յարկեղ սրբոյն հանդերձ ամենայն անուշահոտ խնկաւք եդեալ եւ կնքեալ քրիստոսական կնքովն՝ եւ զաւրինաւոր յիշատակն ի վերայ կատարեալ, այնուհետեւ իւրաքանչիւրն դառնային։ 6 Որոց եւ նոյնպէս ամի ամի գումարելովք ի նոյն ամսեան՝ զնոյն յիշատակն տաւնախմբեն։
[ԻԶ]
     1 Իսկ երանելի զուգականին լուեալ, զՄաշթոցէ ասեմ, բազում անձկայրեաց տրտմութեամբ եւ արտաւսրագութ ողբովք եւ ծանրաթախիծ սգովք պաշարեալ դնէր. զի թէ առաքեալն սուրբ ոչ գտեալ առժամայն զընդելակիցն զՏիմոթէոս՝ անհանգիստ զհոգւոյն ասէ, ո՛րչափ եւս առաւել զմիանգամայն զհրաժարելոցն՝ սաստիկ կիրս մնացելոցն է համարեալ։ 2 Բայց թէպէտ եւ միայնաւորութեանն տրտմութիւն չթողոյր զուարթանալ, սակայն զաւետարանական ընթացսն եւ զվերակացութիւնն սրբոյ եկեղեցւոյ շնորհաւքն Աստուծոյ առանց պակասութեան տանէր, եւ առաւել փութայր գուն եդեալ՝ զամենեսեան յորդորելով առ բարեացն քաջութիւն։ 3 Եւ զցայգ եւ զցերեկ պահաւք եւ աղաւթիւք եւ ուժգին խնդրուածովք եւ բարձրագոյն բարբառովք՝ զաստուածադիր պատուիրանացն, հրամանս յուշ առնելով՝ զգուշացուցանէր ամենայն մարդոյ, մինչեւ բազմագոյնս եւ զդժուարագոյն վարուց կրթութիւնս. մանաւանդ զի եւ զմտաւ իսկ ածէր ըստ ծերունական հասակին զաւր վախճանին, չտայր քուն աչաց եւ ոչ նիրհ արտեւանաց՝ մինչեւ հասանել ի հանգիստն Տեառն։
[ԻԷ]
     1 Եւ մինչդեռ այնպէս մերձաւորացն առ իւրեւ զհոգեւոր եռանդն ածէր, եւ բազում թուղթս խրատագիրս եւ զգուշացուցիչս ընդ ամենայն գաւառս առաքէր, անդէն ի նմին ամի, յետ ամսոց վեցից անցելոց վախճանի երանելւոյն Սահակայ, լինէր հանդերձ սրբով վարդապետաւն բանակն Հայոց յԱյրարատեան ի Նոր Քաղաք, եւ նովին հոգեկրաւն վարուք հասանէր սրբոյն քրիստոսակոչ կատարումն, յետ սակաւ ինչ աւուրց հիւանդութեանն, յերեքտասաներորդում ամսեանն Մեհեկանի։ 2 Եւ յորժամ որոշեալ ի միջոյ ձեռնասուն աշակերտացն եւ խառնեալ ի գունդն Քրիստոսի հասանէր, թեթեւացեալ եւ սթափեալ ի ցաւոցն՝ կանգնեալ նստաւ ի ժողովոյն միջի, եւ համբարձեալ զձեռսն հանապազատարած յերկինս՝ զամէն մնացեալսն յանձն առնէր շնորհացն Աստուծոյ, վասն նոցա աւգնականութիւն հայցէր։
     3 Եւ անուանք գլխաւորաց աշակերտացն ժողովելոցն են այս. առաջնում Յովսէփ, զոր եւ ի սկզբան գրեցաք. երկրորդին Թադիկ. արք զգաստք, զգուշագոյնք հրամանաց վարդապետութեանն։ 4 Ի զինուորական կողմանէն առաջնումն Վահան անուն յազգէն Ամատունեաց, որ էր հազարապետ Հայոց Մեծաց, եւ երկրորդին Հմայեակ՝ ի Մամիկոնեան տոհմէն, արք պատուականք, երկիւղածք, հրամանակատարք վարդապետական հրամանաց։
     5 Եւ մինչդեռ ձեռք սրբոյն ընդ երկինս կարկառեալ էին, տեսիլ սքանչելի խաչանման լուսաւոր շողաւոր ձեւ երեւէր ի վերայ ապարանիցն, յորում երանելին վախճանէր, զոր ամենայն ուրուք ինքնատես եղեալ, եւ ոչ առ յընկերէ պատմեալ։ 6 Եւ սորա սրբոցն զսէր եւ զմիաբանութիւն աւանդեալ, զմերձաւորս եւ զհեռաւորս աւրհնութեամբ պսակէր, եւ զհաճոյական աղաւթս հասուցեալ ի Քրիստոս՝ հանգեաւ։
     7 Զոր առեալ Վահանայ եւ Հմայեկի կազմութեամբ վախճանելոյ, հանդերձ աշխարհական ամբոխիւ, սաղմոսիւք եւ աւրհնութեամբ եւ հոգեւոր ցնծութեամբք, կանթեղաւք վառելովք եւ ջահիւք բորբոքելովք եւ խնկաւք բուրելովք եւ ամենայն լուսաճաճանչ գնդիւն, եւ այնու խաչանշան լուսաւոր յառաջախաղաց նշանաւն, յԱւշականն ելանէին, եւ անդ ի մարտիրոսարանն մատուցեալ, զաւրինաւոր յիշատակն կատարեալ, ապա նշանն աներեւոյթ լինէր, եւ նոքա յիւրանքանչիւր դառնային տեղիսն։
     8 Իսկ յետ երից ամաց անցելոց յաջողեցան Վահանայ Ամատունւոյ քրիստոսասէր փութով խորան սքանչելի կանգնել տաշածոյ վիմաւք քանդակելովք, եւ ի ներքսագոյն խորանին զսրբոյն հանգիստն յաւրինեալ։ 9 Որոյ սպասս վայելուչս, գունագոյնս, պայծառատեսիլս, ոսկւով եւ արծաթով եւ ակամբք պատուականաւք՝ ի յիշատակարան սեղանոյն կենդանարար մարմնոյ եւ արեանն Քրիստոսի պատրաստեալ, եւ ամենայն սրբովք ի միասին գումարելովք զմարմին խաչակրաւն վկային Քրիստոսի, երանելոյն Մաշթոցի, ի հանգիստ խորանին փոխէր։ 10 Եւ զնորին աշակերտ Թադիկ անուն, զայր զգաստ եւ բարեպաշտաւն, հանդերձ եղբարբք, երանութեանն հասելոյ սպասաւոր սրբոյն ի փառս Աստուծոյ կարգէին։
[ԻԸ]
     1 Եւ գլխաւորս, վերակացուս, տեղապահս յայտ արարեալ հարցն կատարելոց, որոց առաջինն Յովսէփ, գլխաւոր ժողովոյն, եւ երկրորդն այլ աշակերտ՝ Յովհան անուն, այր իսկ սուրբ, վարդապետասէր եւ ճշմարտապատում։ 2 Որում դէպ լինէր յետ վախճանի սրբոյն, բազում եւ ազգի ազգի փորձութեանց եւ կապանաւոր վշտաց, մենամարտիկ երկպատական բռնութեանն, ի Տիզբոն քաղաքի վասն Քրիստոսի յաղթութեամբ տարեալ համբերեաց. վասն որոյ եւ զխոստովանողական անուն ժառանգեաց, ի նոյն վերակացութիւնն դառնայր յերկիրն Հայոց։
     3 Իսկ բարեացապարտին Վահանայ, որ յանկարծահաս կենաց ամենեցուն լինէր՝ աշխարհածնունդ հայրենեացն սեպհական որդի գտեալ շնորհաւքն Քրիստոսի Աստուծոյ մերոյ, մերձաւոր կենակից [լինել] վայելէր։
[ԻԹ]
     1 Եւ զի ըստ աւրինակի գրելոցս առ ի մէնջ հարքն ի կատարումն դարձան՝ ոչ եթէ ի հին համբաւուց տեղեկացեալ եւ մատենագրեալ զայս կարգեցաք, այլ որոց մեր իսկ ականատես եղեալ կերպարանացն, եւ առընթերակաց հոգեւորական գործոցն, եւ լսող շնորհապատում վարդապետութեանն, եւ նոցին արբանեակ ըստ աւետարանական հրամանացն։ 2 Ոչ սուտապատում ճարտարախաւս եղեալ առ ի մերոց բանից զհաւրէն իմոյ կարգեցաք, այլ զյաճախագոյնն թողեալ, եւ ի նշանաւոր գիտակացն քաղելով զհամառաւտս կարգեցաք, որ ոչ միայն մեզ, այլ եւ որ զմատեանս ընթեռնուն՝ յայտնի է։
     3 Քանզի չէաք իսկ հանդուրժաւղք՝ զամենայն արարեալսն կտակաւ նշանակել զիւրաքանչիւրսն. այլ ի դիւրագոյնս եւ ի հեշտագոյնս, յառաքելական անդր զանձինս պատսպարեցաք. որոց անցեալ զբազմախուռն արգասեաւք սրբոցն՝ առ ի մանրակրկիտ առնելոյ զկարեւորագոյնս պատմելոյ զհանգամանս։ 4 Ասացաք ոչ ի պատիւ ինչ սրբոցն Աստուծոյ, որք ամենապայծառ հաւատով եւ վարուք ծանուցեալք յարգեցան, այլ յաւրինակ քաջալերիչ՝ հոգեւոր ծննդոց իւրեանց, եւ որք նոքաւք աշակերտելոց իցեն յազգս ազգաց։
[Լ]
    1 Եւ արդ լինի համար ամաց հաւատոց երանելւոյն ամք քառասուն եւ հինգ, եւ ի դպրութենէն Հայոց մինչեւ ցվախճան սրբոյն՝ ամք երեսուն եւ հինգ, որք համարին այսպէս. թագաւորեալ Կրմանայ Պարսից արքայի ամս վեց. եւ Յազկերտի ամս քսան եւ մի [եւ Վռամայ ութ եւ տասն], եւ յառաջնումն ամի երկրորդ Յազկերտի որդւոյ Վռամայ վախճանեցաւ երանելին։
     2 Եւ արդ առնու համար ամաց սրբոց հաւատոց ի չորրորդում ամէն Կրմանայ արքայի մինչեւ ցառաջին ամն երկրորդ Յազկերտի որդւոյ Վռամայ, եւ դպրութեանն Հայոց յութերորդ ամէ Յազկերտի առեալ սկիզբն։
     3 Եւ Քրիստոսի մարդասիրին փառք յաւիտեանս. ամէն։
    
    

Բնագիր Բ (Ճառընտիրեան տարբերակ)
Ի ՅԻՇԱՏԱԿԻ ՍՐԲՈՅՆ ՄԵՍՐՈՎՊԱՅ ՎԱՐԴԱՊԵՏԻ ԶՈՐ ԱՐԱՐԵԱԼ Է ԿՈՐԵԱՆ ՍՐԲՈՅ ՅԱՂԱԳՍ ՎԱՐՈՒՑ ՆՈՐԱ
    
     1 Արդ սկիզբն արասցուք պատմելոյ զառնն զոր նախակարգ բանից նշանակեցաք, վասն որոյ եւ փոյթ արարեալ մեր պատմելոյ, էր Մաշդոց անուն, ի Տարաւն գաւառէ, ի Հացեկաց գեղջէ, որդի առն երեւելոյ Վարդան կոչեցելոյ։ 2 Ի մանկութենէ վարժեալ հելլենական դպրութեամբ, եկեալ հասեալ ի դուռն Արշակունեաց թագաւորաց Հայոց Մեծաց, կացեալ յարքունական դիւանի, լինել սպասաւոր արքայատուր հրամանիցն առ հազարապետութեամբն Հայոց աշխարհին՝ Առաւանայ ուրեմն։ 3 Տեղեկացեալ աշխարհական կարգաց, ցանկալի եղեալ զինուորական արուեստիւ իւրով։ 4 Եւ անդէն ի նմին ուշ եդեալ փութով ընթերցուածոց աստուածեղէն գրոց. որով առ ժամայն լուսաւորեալ եւ թեւակոխ եղեալ յաստուածատուր հրամանացն հանգամանս, եւ ամենայն պատրաստութեամբ զանձն յարդարեալ, հարկանէր զիշխանացն սպասաւորութիւն։
     5 Եւ յետ այսորիկ ըստ աւետարանական չափոյն՝ ի ծառայութիւն Աստուծոյ մարդասիրի դարձեալ, մերկանայր յայսմհետէ զամենայն աշխարհակիր ցանկութիւնս, եւ առեալ զխաչն պարծանաց, ելանէր զկնի ամենակեցոյց խաչելոյն։ 6 Եւ հաճեալ հրամանացն պայմանի խաչակիր գունդն Քրիստոսի աշակերտացն խառնէր, եւ անդէն վաղվաղակի ի միայնակեցական կրաւնս մտեալ, բազում եւ ազգի ազգի վշտակցութիւն ըստ Աւետարանին կրէր, եւ ամենայն կրթութեամբ ամենայն իրաց հոգեւորաց զանձն տուեալ՝ միայնաւորութեան, լեռնակեցութեան, քաղցի, ե՛ւ ծարաւոյ, ե՛ւ բանջարաճաշակ լինելոյ, արգելանաց անլուսից, խարազնազգեաս եւ գետնատարած անկողնոյ։ 7 Եւ բազում անգամ զհեշտական հանգիստ գիշերացն եւ զհարկ քնոյ յոտնաւոր տքնութեամբ ի թաւթափել ական վճարէլով։ 8 Եւ զայս ամենայն առնէր ոչ սակաւ ժամանակս։ 9 Եւ գտեալ եւս զոմանս՝ յինքն յարուցանէր՝ աշակերտել նմին աւետարանական սպասաւորութեանն։
     10 Եւ այնպէս ամենայն փորձութեանց ի վերայ հասելոց կամայական քաջութեամբ տարեալ եւ նովին լուսաւորեալ եւ պայծառացեալ, ծանաւթական եւ հաճոյական լինէր առաջի Աստուծոյ եւ մարդկան։
     11 Առեալ այնուհետեւ երանելւոյն զհաւանեալս իւր, դիմեալ իջանէր յանկարգ եւ յանդարման տեղիս Գողթան։ 12 Արդ ընդառաջ լինէր նմայ իշխանն Գողթան, այր երկիւղած եւ աստուածասէր, որում անուն էր Շաբիթ, եւ ասպնջական հիւրամեծար գտեալ, բարեպաշտութեամբ սպասաւորէր, ըստ աշակերտական հաւատոց ի Քրիստոս։ 13 Իսկ երանելւոյն վաղվաղակի զաւետարանական արուեստն ի մէջ առեալ, ձեռն արկանէր զգաւազան հանդերձ միամիտ սատարութեամբ իշխանին, եւ գերեալ զամենեսեան ի հայրենեացն աւանդելոց, եւ ի սատանայական դիւապաշտ սպասաւորութենէն՝ ի հնազանդութիւն Քրիստոսի մատուցանէր։
     14 Եւ յորժամ ի նոսա զբանն կենաց սերմանեաց եւ զամենեսեան զաստուածապաշտութիւն կրթեալ, յայտնի իսկ բնակչաց գաւառին նշանք մեծամեծք երեւեալ կերպարակերպ նմանութեամբ դիւացն փախստեա լինելով, անկանէին ի կողմանս Մարաց։ 15 Ապա եւս առաւել հոգ ի միտ արկանէր՝ զհամաշխարհականս զոփալով, եւ առաւել յաղաւթս մշտնջենամռունչս, եւ բազկատարած պաղատանս առ Աստուած եւ արտասուս անդադարս, զմտաւ ածելով զառաքելականն, եւ ասէր հոգալով. Տրտմութիւն է ինձ յոյժ եւ անպակաս ցաւք սրտի իմոյ, վասն եղբարց իմոց եւ ազգականաց ըստ մարմնոյ։ 
     16 Եւ այնպէս տրտմական հոգւովք պաշարեալ եւ անկեալ ի ծուփս խորհրդոց, եթէ որպէս ելս իրացն գտանիցէ։ 17 Եւ իբրեւ բազում անգամ անդէն ի նմին դադարէր, յարուցեալ այնուհետեւ հասանէր առ սուրբ կաթուղիկոսն Հայոց Մեծաց, որոյ անուն ճանաչիւր Սահակ, զոր եւ պատրաստական գտանէր նմին փութոյ հաւանեալ, որ մանաւանդ միաբանեալ։ 18 Եւ միանգամայն յաւժարութեամբ գումարեալ հանդերձ աղաւթիւք մեծաւ եւ ուժգին խնդրուածովք առ Աստուած կանխէին, վասն ամենայն ոգւոց քրիստոսաբեր փրկութեան հասանելոյ։ 19 Եւ զայն առնէին աւուրս բազումս։
     20 Ապա ելանէր նոցա պարգեւական պատճառք յամենաբարին Աստուծոյ ժողովել զաշխարհահոգ խորհուրդսն երանելի միաբանելոցն, եւ ի գիւտ նշանագրացն Հայաստան ազգին սահմանեալ։
     21 Բազում հարցափորձի եւ քննութեան զանձինս պարապեցուցեալ, եւ բազում աշխատութեանց համբերել, աստ առնէին ապա եւ զկանխագոյն խնդրելին իւրեանց թագաւորին իւրեանց Հայոց, որոյ անուն կոչիւր Վռամշապուհ։
     22 Յայնժամ պատմէր նոցա արքայն վասն առն ուրումն ասորւոյ եպիսկոպոսի ազնուականի՝ Դանիէլ անուն կոչեցելոյ, որոյ յանկարծ ուրեմն գրեալ նշանագիրս ալփափետաց հայերէն լեզուին։ 23 Եւ իբրեւ պատմեցաւ նոցա յարքայէ վասն գրելոյն Դանիէլի, յաւժարեացուցին զարքայ՝ փոյթ անել վասն պիտոյիցն այնոցիկ։ 24 Եւ նա առաքէր զոմն Վահրիճ անուն՝ հանդերձ հրովարտակաւք առ այր մի երէց, որում Հաբէլ կոչէին, որ էր մերձաւոր Դանիէլի եպիսկոպոսի։
     25 Իսկ Աբեղ այն զայն լուեալ, փութանակի հասանէր առ Դանիէլ, եւ նախ ինքն տեղեկանայր ի Դանիէլէ նշանագրացն, եւ ապայ առեալ ի նմանէ՝ առ արքայ յերկրին հայոց, ի հինգերորդ ամի թագաւորութեան նորին հասուցանէր։ 26 Իսկ արքայն հանդերձ միաբան սրբովք Սահակաւ եւ Մաշդոցիւ՝ ընկալեալ զնշանագիրսն յԱբեղայ, ուրախ լինէին։
     27 Իսկ իբրեւ հասին ի վերայ, թէ չեն բաւական այն նշանագիրք ողջ ածել զսիւղոբէ եւ զկապս հայերէն լեզուի, մանավանդ զի եւ նշանագիրքն իսկ ի յայլոց դպրութեանց քաղեալք եւ յարուցեալք դիպեցան։ 28 Յետ այնորիկ դարձեալ կրկին անգամ ի նոյն հոգս դառնային, եւ նմին ելս խնդրէին ժամանակս ինչ։
     29 Վասն որոյ առեալ երանելոյն Մեսրոպայ դաս մի մանկտոց հրամանաւ արքունի եւ միաբանութեամբ սրբոյն Սահակայ, եւ հրաժարեալք ի միմեանց համբուրեալ սրբութեամբ՝ խաղայր գնայր ի հինգերորդ ամի Վռամշապուհ արքային Հայոց, եւ երթեալ հասանէր ի կողմանս Արամայ՝ ի քաղաքս երկուս Ասորւոց. որոյ առաջինն Եդեսեա կոչի, եւ երկրորդին Ամիդ անուն։ 30 Անդ դէպ լինէր սուրբ երանելի եպիսկոպոսացն. որոյ առաջնուն Բաբիղաս անուն էր, եւ երկրորդին Ակակիոս, հանդերձ կղերականաւքն եւ իշխանաւք քաղաքաց պատահեալ, եւ բազում մեծարանս ցուցեալ հասելոցն՝ ընդունէին հոգեբարձութեամբ, ըստ Քրիստոսի անուանելոյ կարգի։
     31 Իսկ աշակերտասէր վարդապետին՝ գտարեալսն ընդ իւր յերկուս բաժանեալ, զոմանս յասորւոց դպրութիւն կարգէր [ի քաղաքին Եդեսացւոց], եւ զոմանս յունական՝ անդր ի Սամոսատական քաղաքն գումարէր։
     32 Եւ նա իւրովք հաւասարաւք զսովորականն առաջի եդեալ զպահս եւ զաղաւթս եւ զտքնութիւն եւ զպաղատանս արտասւաբեր, զխստամբերութիւնս, զհոգս զաշխարհամեծս, յիշելով զասացեալսն մարգարէին, թէ՝ Յորժամ հեծեծեսցես, ապա՝ կեցցես։
     33 Եւ այնպէս բազում աշխատութեանց համբերեալ վասն իւրոյ ազգին բարեաց աւճան գտանելոյ։ 34 Որում եւ պարգեւէր իսկ վիճակ յամենաշնորհն աջովն իւրով, նշանագիրս հայերէն լեզուին։ 35 Եւ անդէն վաղվաղակի նշանագրեալ, անուանագրեալ եւ կարգեալ սիղոյբայիւք, յաւրինէր եւ կապաւք եւ ձայնատուր նշանաւք։
     36 Եւ ապա հրաժարեալք յեպիսկոպոսացն սրբոց, հանդերձ ազգականաւք իւրովք իջանէր ի քաղաքն Սամոստացւոց, յորում եւ մեծապատիւ իսկ յեպիսկոպոսէն եւ յեկեղեցւոյն մեծարեալ լինէր։
     37 Եւ անդ ի նմին քաղաքի գրիչ ոմն հելլենական դպրութիւնն՝ Հռոփանոս անուն գտեալ, որով զամենայն ընտրութիւնս նշանագրոյն՝ զնրբագոյն եւ զլայնագոյն, զկարճ եւ զերկայն, առանձինն եւ զկրկնայար միանգամայն յաւրիներ, ի թարգմանութիւն դառնային հանդերձ արամբք երկու աշակերտաւքն, որոց առաջնոյն Յովհան անուն կոչէին, յԵկեղեցական գաւառէն, եւ երկրորդին Յովսէփ՝ ի Պաղնական տանէն։ 38 Եւ անդ եղեալ սկիզբն թարգմանելոյ զգիրս յԱռակացն Սողոմոնի, որ ի սկզբանն իսկ ծանաւթս իմաստութեանն ընծայեցուցանէ լինել, ասելով թէ՝ Ճանաչել զիմաստութիւն եւ զխրատ, իմանալ զբանս հանճարոյ։ 39 Որ եւ գրեցաւ իսկ ձեռամբ գրչին այնորիկ, հանդերձ ուսուցանելով զմանկունս գրիչս նմին դպրութեան։
     40 Ապա յետ այնորիկ առեալ թուղթ յեպիսկոպոսէ յաղային, եւ հրաժարեալ ի նոցանէ հանդերձ իւրովքն ամենայն եբէր առ եպիսկոպոսն Ասորոց, յորոց նախընկալն եղեւ, առաջի արարեալ նոցա զնշանագիրս աստուածատուրս, վասն որոյ եւ բազում գովութիւնս իսկ յեպիսկոպոսացն եւ յամենայն եկեղեցեացն բարձրանային ի փառս Աստուծոյ, եւ ի մխիթարութիւնք աշխատելոցն ոչ սակաւ։ 41 Յորոց հրաժարեալք այնուհետեւ եւ առեալ թուղթս աւետագիրս հանդերձ շնորհատու պարգեւաւք, յանձն եղեալ Քրիստոսի շնորհացն ճանապարհորդ լինէր։ 42 Եւ այնպէս բազում աւթեւանաւք անցեալ աջողութեամբ եւ հոգալից ուրախութեամբ եկեալ հասանէր ի Հայաստան աշխարհն, ի կողմանս Արարատեան գաւառին, առ սահմանաւք Նոր Քաղաքի, ի վեցերորդ ամի Վռամշապուհ արքայի Հայոց Մեծաց։
     43 Եւ ոչ այնպէս Մովսէս մեծն զուարթագոյնս ցնծայր յէջս Սինէական լերինն. չասեմք եթէ առաւքելովքն պակասագոյն քան յԱստուծոյ առեալ եւ աստուածագիր հրամանք ի բազումս այրն աստուածատես ի լեռնէն իջանէր։ 44 Իսկ այսմ երանելոյ՝ վասն որոյ ճառեալքս յարդարին, [ոչ] ըստ այնմ աւրինակի որ անդր գործեաւ, այլեւ ինքն իւրայովքն լցեալ հոգեւոր ուրախութեամբ՝ կարծել զյաւժարութիւն ընդունելեացն։
     45 Ապա յետ այնպիսի առաւել եւս բարձրագոյն վարդապետութեան՝ սկսեալ երանելւոյն Մեսրովպայ ճառս յաճախագոյնս, դիւրապատումս, շնորհագիւտս, բազմադիմիս ի զաւրութենէ եւ ի հիւթոյ գրոց մարգարէականաց կարգեալ յաւրինեալ. լի ամենայն հաւատոցն ճշմարտութեան։
     46 Եւ այնպէս յամենայն կողմանս Հայոց եւ Վրաց եւ Աղուանից, զամենայն աւուրս կենաց իւրոց, զամառն եւ զձմեռն զտիւ եւ զգիշեր՝ անվեհեր եւ առանց յապաղելոյ, իւրով իսկ աւետարանական եւ ողջունատիպ գնացիւք առաջի թագաւորաց եւ իշխանաց, եւ ամենայն հեթանոսաց եւ անընդիմակաց ի հակառակորդաց՝ զամենափրկչին զանունն Յիսուսի կրեաց։ 47 Եւ զամենայն ոգի քրիստոսազգեստ եւ հոգեղէն վառեաց, եւ բազում բանդականաց եւ կալականաց եւ տագնապելոց փրկութիւն արարեալ՝ կորզելով զնոսա ահաւորութեամբ զաւրութեամբ փառացն Քրիստոսի։ 48 Եւ բազում մուրհակս արիւնագիրս անիրաւութեանն պատառեաց, եւ բազում սգաւորաց եւ կարճամտելոց՝ մխիթարական վարդապետութեամբն զակնկալութիւն յուսոյն եւ փրկչին մերոյ Յիսուսի Քրիստոսի նուաճեաց, եւ զամենայն միանգամայն յաստուածապաշտութեան պայման անդ փոխեաց։
     49 Եւ դարձեալ բազում գունդս գունդս վանականաց, ի շէնս եւ յանշէնս, դաշտական լեռնականս, անձաւամուտս եւ արգելականս բնակեցուցեալ հաստատէր։ 50 Զորս ընդ ժամանակս ժամանակս իւրով իսկ անձամբ աւրինակ ցուցեալ, առեալ զոմանս զոմանս յաշակերտաց յիւրաքանչիւր մենաստանաց, եւ երթեալ լեռնակեաց սորամուտ ծակախիթ եղեալ զառաւրեայ զկենցաղս խոտաբուտ ճաշակաւքն վճարէին. այնպէս վշտակեաց տկարութեան զանձինս տուեալ, մանաւանդ որոց հայեցեալ ի մխիթարութիւն առաքեալական բանիցն, թէ՝ Յորժամ վասն Քրիստոսի տկարանամ, զաւրացեալ լինիմ։
     51 Անդ էր ապա չարբենալ գինով, այլ առաւել հոգւով, եւ պատրաստել զսիրտս երգով հոգեւորավք, ի փառս եւ ի գովութիւն։ 52 Անդ կրթութիւն քաղցրուսոյց ընթերցուածոց՝ հոգեպատում գրոց։ 53 Անդ քաջալերութիւն յորդորական լուսաւոր վարդապետութեան, առ ի յառաջադէմ ընտրութիւն պսակահամբար քրիստոսադիր կիտին։ 54 Անդ եռալ հոգւով աստուածապաշտ ծառայութեամբ։ 55 Անդ աղաւթք աղերսալիք, պաղատանք փարելիք, եւ խնդրուածք հաշտեցուցիչք վասն ամենեցուն կենաց՝ առ մարդասէրն Աստուած։ 56 Եւ նովին հոգեկրաւն արուեստիւ հանէր աւուրս բազումս յանապատ տեղիսն, մինչեւ ազդ լինէլ յերիցանց՝ իրացն ինչ հոգեւորաց եկեղեցեաց կողմանցն այնոցիկ՝ հասանել յաւգնականութիւն շնորհաւքն Աստուծոյն։ 57 Եւ անփակ բերանով՝ զվտակս վարդապետութեանն ի սիրտս սերմանելեացն ծաւալեցուցանէր։
     58 Եւ զայս առնէր զամենայն ժամանակս իւր, վասն անձին եւ վասն աշխարհի, քանզի սովոր իսկ են ճշմարիտ վարդապետք՝ զանձանց առաքինութիւն կանոնս աշակերտելոցն դնել. մանաւանդ յուշ առնելով զՏեառն հրամանն Քանզի սկսաւ Յիսուս առնել եւ ուսուցանել։
     59 Քանզի եւ առաւել աւգտակար իսկ է՝ յամենայն զբաւսանաց աշխարհի, առանձինն սահմանել զկիրս եւ միայն աստուածապաշտութեան պարապել, զոր եւ մարգարէքն յառաջագոյն գործէին, որք ի լերինս եւ յանապատս, եւ ի յայրս եւ ի փապարս վիմաց՝ աստուածեղէն կրաւնիցն զծառայութիւնսն հարկանէին։
     60 Նոյնպէս եւ ամենայն հարքն՝ որ յաջորդեցան յառաքելական կանոնացն գրեալ, անձամբք զլաւութիւն բերէին վերջնոցն աւրինակ. ուստի երանելիս այս բարձեալ տանէր զաւանդելոցն պատիւ։
     61 Յայնմ ժամանակի բերեալ երեւեցան ի Հայաստան աշխարհիս գիրք սուտապատումք, ընդունայնախաւսք աւանդութիւնք առն հոռոմի, որում Թէոդոս անուն։ 62 Վասն որոյ սիւնհոդոսական հայրապետացն՝ եկեղեցւոյ սրբոյ նշանակեալ ազդ առնէին՝ ճշմարտահաւատ փառաւորչացն Սահակայ եւ Մեսրոպայ։ 63 Եւ նոցա ճշմարտասէր փութով զայն ի միջոյ բարձեալ՝ աշխարհա[հալա]ծ արտաքոյ իւրեանց սահմանացն մերժեին. զի մի ի լուսաւոր վարդապետութիւնն՝ ծուխ ինչ սատանայական յարիցէ։
     64 Յետ այնորիկ դէպ լինէր նովին ճշմարտութեամբ՝ երանելոյն Սահակայ լցեալ աւուրբք երկայնակեց ժամանակաւք, եւ վայելեալ աստուածեղէն պտղոյն բարութեամբք, յառաջնումն ամի երկրորդ Յազկերտի որդւոյ Վռամայ՝ թագաւորի կացելոյ Պարսից աշխարհին, ի Բագրաւանդ գաւառի՝ ի գիւղ Բլրացւոց, ի կատարել ամսոյն Նաւասարդի, որպէս զաւր ծննդեան երանելոյն զնոյն համարեալ յիշէին. յերրորդ ժամու աւուրն, պաշտաման զանուշ ոգին հանդերձ աստուածահաճոյ աղաւթիւք՝ ծերունոյն ի Քրիստոս աւանդեալ. հայեցեալ մարգարէին, որ ասէ Ի ձեռս քո յանձն առնեմ զհոգի իմ։
ԵՒ ՎԱՍՆ ՄԱՀՈՒԱՆ 
ՍՐԲՈՅՆ ՄԵՍՐՈՊԱՅ
     1 Իսկ երանելւոյն Մեսրովպայ բազում անձկայրեաց տրտմութեամբ եւ արտաւսրակաթ ողբովք եւ ծանրաթախիծ սգովք պաշարեալ դնէր։ 2 Բայց թէպէտ եւ միաւորութեանն տրտմութիւն չթողոյր զուարթանալ, սակայն զաւետարանական ընթացսն, եւ զվերակացութիւնն եկեղեցոյ սրբոյ շնորհաւքն Աստուծոյ առանց պակասութեան տանէր։ 3 Եւ զցայգ եւ զցերեկ աղաւթիւք եւ ուժգին խնդրուածովք եւ բարձրագոյն բարբառով զաստուածադիր հրամանն յուշ առնելով, զգուշացուցաներ ամենայն մարդոյ. մինչեւ բազմաց խստագոյնս եւ դժուարագոյն համարեալ զծանրաբեռն վարուցն կրթութիւն. մանաւանդ զի զմտաւ ածէր ըստ ծէրունական հասակին զմաւտաւոր վախճանն, չտայր քուն աչաց եւ ոչ նիրհ արտեւանաց եւ ոչ հանգիստ տիրանաց մինչ հասանել ի հանգիստ Տեառն։
     4 Եւ մինչդեռ այնպէս մերձաւորացն առ իւր եւ զհոգեւոր եռանդն ածէր, անդէն ի նմին ամի՝ յետ ամ[սո]ց վեցից անցելոց վախճանի երանելոյն Սահակայ. լինէր հանդերձ սրբով վարդապետաւն ի բանակն Հայոց յԱյրարատի Նոր Քաղաքի եւ նորին հոգեկրաւն վարուք հասանէր ի քրիստոսակոչ կատարումն, յետ սակաւ ինչ աւուրց հիւանդութեանն, յերեքտասաներորդի ամսոյն Մեհեկանի։ 5 Յորժամ ի միջոյ ձեռասուն աշակերտացն ի գունդն Քրիստոսի հասանէր, խառնեաւ թեթեւացեալ եւ սթափեալ ի ցաւոցն, կանգնեալ նստաւ ի ժողովրդոցն ի միջի, եւ ամբարձեալ զձեռս իւր համատարած յերկինս՝ զամէնայն մնացեալսն յանձն առնելով շնորհացն Աստուծոյ եւ վասն նոցա աւգնական հայցէր։
     6 Եւ անուանք գլխաւորացն ժողովելոցն աշակերտացն են այսոքիկ. առաջնում Յովսէփ, եւ երկրորդին Թադիկ, արք ըզգաստք եւ զգուշագոյնս վարդապետական հրամանացն։ 7 Իսկ ի զինուորացն՝ առաջինն Վահան յազգէն Ամատունեաց, որ էր հազարապետ Հայոց Մեծաց. եւ երկրորդին Հմայեակ՝ ի Մամիկոնեան տոհմէն, արք պատուականք եւ երկիւղածք, աստուածասէրք հրամանակատարք վարդապետական բանից։ 8 Եւ մինչդեռ ձեռք սրբոյն կարկառեալ կային, տեսիլ սքանչելի խաչանշան լուսաւոր շողացեալ ի վերայ ապարանիցն, յորում երանելին վախճանէր, զոր ամենայն ուրուք ինքնատես եղեալ, եւ ոչ ի յընկերէ պատմել. Եւ ապա զսրբոցն եւ զսէր եւ զմիաբանութեան պատուիրան աւանդել եւ զմերձաւորս եւ զհեռաւորս աւրհնութեամբ պսակէլ. եւ զհաճոյական աղաւթս հատուցեալ ի Քրիստոս՝ հանգեաւ։
     9 Զոր առեալ Վահանայ եւ Հմայեկի կազմութեամբ վախճանելոյ, հանդերձ աշխարհակոյտ ամբոխիւն, սաղմոսիւք եւ աւրհնութեամբ եւ հոգեւոր ցնծութեամբ, կանթեղաւք վառելովք եւ ջահիւք բորբոքելովք եւ խնկաւք բուրելովք եւ ամենայն լուսաճաճանչ գնդիւն, եւ այնու խաչանշան լուսովն առաջխաղացեալ յԱւշականն ելանէին, եւ անդի մարտիւրոսական բնականութիւնսն մատուցեալ եւ զաւրինաւոր յիշատակ երանելոյն կատարեալ, ապա նշանն աներեւոյթ լինէր, եւ նոքա յիրաքանչիւրն դառնային տեղիս։
     10 Իսկ յետ երից ամաց անցելոց, յաջողելոյ Վահանայ Ամատունւոյ, քրիստոսասէր փութով խորան կանգնեալ, տաշածոյ վիմաւք քանդակելով, եւ ի ներքսագոյն խորանին զսրբոյն հանգիստն յաւրինեալ, որոյ սպաս եւս վայելուչս գունագոյնս պայծառատեսիլս ոսկւով եւ արծաթով եւ ակամբք պատուականաւք՝ յիշատակարան սեղանոյն կենդանարար մարմնոյն եւ արեանն Քրիստոսի պատրաստեալ, զխաչակրաւն վկայսն Քրիստոսի, հանդերձ երանելեաւն Մեսրոպաւ, ի հանգիստ խորանին փոխէր։ 11 Եւ զնորին աշակերտ զԹադիկ անուն՝ զայր զգաստ եւ բարեպաշտաւն, հանդերձ եղբարք երանութեանն հասելով սպասաւորել սրբոյն ի փառս Աստուծոյ, զի նմա իսկ վայել է փառք, իշխանութիւն եւ պատիւ, ամէն։


Բնագիր Գ (Տաւնականեան տարբերակ)
Ի ՅԻՇԱՏԱԿ ՊԱՏՄՈՒԹԵԱՆ ՎԱՐՈՒՑ ԵՐԱՆԵԼՒՈՅ ՍՈՒՐԲ ՎԱՐԴԱՊԵՏԻՆ ՄԵՍՐՈՎԲԱՅ ԶՈՐ ԱՍԱՑԵԱԼ Է ՆՈՐԻՆ ԱՇԱԿԵՐՏԻ ԿՈՐԵԱՆ
    
     1 Զասքանազեան ազգին եւ զՀայաստան աշխարհիս զաստուածատուր շնորհս զգրոյն գիւտ, եւ զվարդապետութեանն պարգեւ ի Տեառնէ տուեալ, թէ յորում ժամանակի եւ որպիսի արամբ լուսաւոր վարդապետութեամբ, պատմեսցուք ձեզ, եւ զնորին հրեշտակակրաւն վարս առաքինութեան։
     2 Էր այրս այս Մեսրովբ, ի Տարաւն գաւառէ, ի Հացեկաց գեղջէ, որդի Վարդանայ. ի մանկութեան աստիսս վարժեալ Հեղղենացւոց դպրութեամբն, եւ եկեալ ի դուռն Արշակունեաց թագաւորացն Հայոց, կացեալ յարքունական դիւանին, լինէր սպասաւոր արքայատուր հրամանին։ 3 Եւ հմուտ եղեալ աշխարհակեաց վարուց՝ ի զինուարական կարգս եւ յառաջադէմ, եւ սիրելի էր ամենեցուն՝ մեծամեծաց եւ փոքունց, իմաստութեանն առաջնորդեալ յիրաւունս ամենայն։
     4 Յետ այսորիկ ի ծառայութիւն Աստուծոյ մարդասիրի դարձեալ, մերկանայր յինքենէ զամենայն զբաղմունս, եւ առեալ զխաչն պարծանաց՝ ըստ աւետարանական հրամանին՝ ելանէր զկնի ամենակեցոյց խաչելոյն Քրիստոսի։ 5 Եւ հաճեալ զհրամանաց պայման, ի խաչակիր գունդն Քրիստոսի աշակերտացն խառնի. եւ զկրաւնս միանձանց յանձն առեալ յաւէտ կրաւնաւորէր։ 6 Եւ բազում եւ ազգի ազգի վշտակցութիւն ըստ Աւետարանին կրէր. եւ ամենայն կրթութեան հոգեւորացն գանձն տուեալ՝ կրաւնաւորէր ի քաղց եւ ի ծարաւ, ի ցուրտ եւ ի մերկութիւն. խոտաբուտ եղեալ, խարազնազգեստ եւ գետնատարած անկողնուք, եւ զհանգիստ քնոյ գիշերոյ յոտնաւոր տքնութեամբ ի թաւթափել ական վճարէր բազում անգամ։ 7 Եւ զայս առնէր ոչ սակաւ ժամանակս։ 8 Եւ գտեալ զոմանս զգաստասէրս յինքն յարեցուցանէր, աշակերտել նմին աւետարանական կրաւնաւորութեանն։
     9 Եւ ամենայն փորձութեանց ի վերայ հասելոց կամական քաջութեամբ տարեալ. եւ Նովիմբ լուսաւորեալ եւ պայծառացեալ ի հանդէս ճգնաւորական հաճոյ Աստուծոյ եւ մարդկան երեւեալ։
     10 Առեալ այնուհետեւ երանելւոյն զաշակերտեալսն իւր՝ երթայր ի Գողթն. որում ընդ առաջ լինէր իշխանն Շամբիթ, եւ սիրով ընդունէր որպէս զծառայ Աստուծոյ բարձրելոյ. եւ բարեպաշտութեամբ սպասաւորէր ըստ աշակերտական հաւատոցն ի Քրիստոս։ 11 Իսկ երանելւոյն անդէն վաղվաղակի զվարդապետական շնորհսն ի մէջ առեալ, ուսուցանէր զբնակիչս քաղաքին եւ գաւառին, կամաւ իշխանին մատակարարութեամբ։ 12 Զի էր ինչ ի նոսա ի հեթանոսական սովորութեանցն, զորս դարձուցանէր ի գիտութիւն ճշմարտութեան, եւ զամենեսեան լուսաւորէր շնորհաց բանիւն։ 13 Յորոյ ի ձեռն մեծամեծ սքանչելիք երեւեալ, դիւաց կերպ ի կերպ լինելով՝ զաղաղակ բարձեալ յամենեցուն լսելիս հնչեցուցանէին զհալածանս իւրեանց, անկանելով ի կողմանս Մարաց։ 14 Վասն որոյ առաւել ունկնդիր լինէին աշակերտեալքն հոգեկրաւն վարդապետին, վասն հաւատոց եւ վարուց որ նոցա աւանդեցաւ, ի սուրբ հարց մերձաւորաց Քրիստոսի՝ գրովք սրբովք։
     15 Բայց զի ոչ էր գիր հայերէն լեզուիս՝ բազում պակասութիւն լինէր ճշմարտութեան աւանդիցն՝ առ աշակերտեալսն. իսկ երանելի վարդապետն տարակուսեալ ի խորհուրդս իւր՝ առ Աստուած ապաւինէր, որ կարողն է յամենայնի, ցուցանել զգիր հայ լեզուիս, որով նուազութիւնն յառաւելութիւն գայցէ գրով։ 16 Եւ յարուցեալ այնուհետեւ հասանէր առ Սուրբն Սահակ հայրապետն հայոց, յաղագս գրոյ նշանագրաց. եգիտ զնա առաւել եւս փափագող այնմ։ 17 Եւ յետ բազում ջանից եւ աշխատութեանց եւ ոչ ինչ աւգտելոյ, դարձեալ յաղաւթս ապաւինելով՝ յԱստուծոյ խնդրէին որում ցանկային։ 18 Եւ մեկնեալ ի միմեանց, եւ յանձն առեալ զխստամբերութիւն՝ ճգնէին առաւել քան զառաւելս։
     19 Եւ յետ այսորիկ ծանուցեալ լինէր ի թագաւորէն Վռամշապհոյ, որ եւ նա այսմ նախանձայոյզ եղեալ, առաքեն զՄեսրովբ աշակերտաւքն հանդերձ ի Միջագետս Ասորւոց։ 20 Եւ երթեալ նորա խուզէր ուր ուրեք իմաստասիրաց համբաւէր գիտութիւն։ 21 Եւ հանդիպեալ Դանիէլի ումեմն եպիսկոպոսի Ասորւոց առաքինւոյ, որ ասաց նմա ցուցանել զնշանագիրս՝ որում ցանկայրն։ 22 Եւ յետ բազում աշխատութեանց եւ քննութեանց եւ ուսմանց՝ անշահ մնացեալ. զի ոչ բերէր զբառս աղփ[աբ]ետացն ըստ հայերէն լեզուիս։
     23 Յայնժամ հաւատով առ Աստուած ապաւինի, եւ աղաւթս արտասուալիցս առ Աստուած մատուցանէր, եւ հայցէր յամենեցունց Տեառնէն գտիւ եւ զգիշեր՝ ցուցանել զփափագեյին նշանագրաց։ 24 Եւ տեսանէ ոչ ի քուն երազ եւ ոչ յարթնութեան տեսիլ, այղ ի սրտին գործարանի՝ երեւութացեալ հոգւոյն աչաց՝ թաթ ձեռին աջոյ, գրելով ի վերայ վիմի. զի որպէս ի ձեռն վերջք գծին ունէր քարտն, եւ ոչ միայն երեւութացաւ, այղ եւ հանգամանք ամենայնիցն՝ որպէս յամենայն ինչ ի միտս նորա հաւաքեցաւ։ 25 Եւ յարուցեալ յաղաւթիցն՝ եստեղծ զնշանագիրս մեր՝ հանդերձ Ռուփինոսիւ աշակերտիւ Եպիփանու, որ ի Սամսոն էր միայնակեաց. կերպաձեւեալ զգիրն ըստ հրամանի Մեսրովբայ վարդապետին եւ երանելւոյ, փոխադրելով հայերէն աթութայսն ըստ անսայթաքութեան սիղոբայից հեղղենացւոցն
     26 Եւ իս[կ]ոյն ի թարգմանութիւնս ձեռնարկեալ խորհրդաբար սկսանելով յԱռակաց իմաստնոյն Սողոմոնի, բովանդակելով զքսան եւ զերկուս յայտնիսն, զհին կտակարանսն յեղուլ ի հայ բան։ 27 Եւ աշակերտք նորա Յովհնան եւ Յուսէփ ի նոյնս նպաստ լինէին։ 28 Եւ զարուեստ գրչութեանն ուսուցանէր մանկագոյն աշակերտացն։
     29 Ընդ այն ժամանակս թագաւորեաց Թէոդոս փոքր։ 30 Եւ եկեալ երանելւոյն Մեսրովբայ Հայոց վարդապետի, եւ բերեալ զնշանագիրս մերոյ լեզուիս առ սուրբն Սահակ Հայոց, առ թագաւորն Հայոց Վռամշապուհ, յոյժ ուրախ լինէին որպէս ընդ տախտակս աստուածագիծս. եւ գոհութիւն եւ փառս ամենեցունց արարչին մատուցանէին զնորոգատուր պարգեւացն որ տուաւ նոցա ի վերուստ։ 31 Եւ ժողովեալ մանկունս ուշեղս եւ քաջուսմունս, փափկաձայնս եւ յերկարոգիս, եւ դպրոցս կարգեալ յամենայն գաւառս եւ ի գեաւղս հրամանաւ սուրբ հայրապետին եւ թագաւորին, ուսոյց զբնաւ ամենայն աշխարհս Հայոց։
     32 Երթեալ եւ յաշխարհն Վրաց երանելի այրն Աստուծոյ առնէ եւ՝ նոցա նշանագիրս ըստ տուեցելոյ ի նմա ի վերուստ շնորհացն Աստուծոյ եւ վարդապետս թողեալ անդ[ի] քաղաքաց քաղաքաց ուսուցանել զմանկունս նոցա։ 33 Եւ ինքն յԱղուանս երթեալ։ 34 Եւ անդ նորոգէր ըստ նմին աւրինակի զնշանագիրս եւ զուսումնասիրութեանն աւանդս։ 35 Եւ վարդապետս թողեալ անդ դառնայր ի Հայս։ 36 Եւ գտանէ զսուրբն Սահակ հայրապետ, եւ թարգմանութեան պարապեալ շնորհուքն Քրիստոսի յԱսորւոյն, ոչ լինելով Յունի, զի ի Մերուժանայ այրեալ էին յոյն գրեանն հանուր աշխարհիս, զի ի բաժանել զաշխարհս Հայոց՝ չտային Պարսկաց վերայկացուքն Յոյն ումեք ուսանել զդպրութեան իւրեան մասին, այլ միայն Ասորի։ 37 Վասն որոյ յոյժ տարակուսեալ լինէին սուրբ հայրապետքն Սահակ եւ երանելին Մեսրովբ, եւ գնացին զկողմամբք արեւմտից վիճակին իւրեանց ի մասն Յունաց։
     38 Եւ առաքէ սուրբ Սահակ զՄեսրովբ առ կայսր Թէոդոս եւ առ հայրապետն Ատտիկոս հանդերձ թղթովք, եւ թոռամբն իւրով Վարդանաւ, զգացուցանել նոցա զգալուստն իւրեանց, եւ զի ընդունեցին բնակիչք աշխարհիս զնոր ուսումըն վարդապետութեանս Հայոց։ 39 Որոց հանդիպեալ զաւրավարին Անատոլիեայ, որ փոքր-ինչ արար ընդունելութիւն նոցա. զի յառաջագոյն լուեալ էր զլուր առաքինութեան երանելեացն Սահակայ եւ Մեսրովբայ. եւ ի ձեռն թղթոց յառաջագոյն զգացուցանէր կայսեր, եւ առնու հրաման արժանապէս առաքել եւ բարեփառութեամբ յուղարկել ի Բիւզանդիոն։ 40 Եւ յանդիման եղեալ թագաւորին եւ հայրապետին, եւ ձեռնադրեցին զՄեսրովբ Եկեղեսիկտիկոս. եւ գրեցին զնա ընդ առաջին երանելի վարդապետն։
     41 Եւ դարձան հանդերձ թղթովք, եւ եկեալ հանդիպէին սրբոյն Սահակայ, եւ զաւրավարին Անատոլեայ։ 42 Որոց ընկալեալ զթուղթս եւ զհրամանս, յոյժ ուրախ եղեն եւ փառաւորութիւն ամենեցուն տեառըն եւ Աստուծոյ հատուցին։ 43 Եւ փութայր վաղվաղակի զհրամանսն կատարել եւ առաքէ ի գաւառս եւ ի քաղաքս հայոց որ ընդ իշխանութեամբն կայսեր, ժողովեալ բազմութիւն մանկտւոյ ի տեղիս տեղիս, եւ դարմանս եւ ռոճիկս կարգէր յարքունուստ, որպէս զի անզբազապէս ուսցին. զորս եւ երանելին Մեսրովբ զլուսաւոր վարդապետութեանն ի գործ արկեալ զժողովեալ մանկանսն ուսուցանէր զնշանագիրն. եւ վարդապետս կացուցանէր յիւրոյ աշակերտացն, զի առ փոքր փոքր զնոսա ի կատարումն ուսմանն ածիցեն։
     44 Յետ այնորիկ ձեռն արկանէր զժպիրհ եւ զկամաւոր աղանդն Բորբորիանոսացն քննել եւ որք ոչն գային յուղղութիւն հաւանական բանին՝ սաստկագոյն խոշտանկանաւք պատուհասէին ի բանդ եւ ի կապանս, եւ յայղ ինչ տանջանարանս. իսկ յորժամ այնու եւս պակասեալք ի փրկութենէն խայտառականաւք հալածէին յաշխարհէ։
     45 Իսկ երանելին զիւր վարդապետութեանն պայման արարեալ, սկսեալ եւ վճարեալ, եւ բազում շնորհագիր մատեանս զհարց եկեղեցւոյ ստացեալ՝ ծովացուցանէր զվարդապետութեանն խորութիւնն եւ լցեալ զեղոյր զամենեքումք ի բնակիչս աշխարհին հոգեւոր վայելչութեամբ ի փառս ամենասուրբ Երրորդութեանն։ 46 Եւ յանձն արարեալ զամենեսեան ամենապահ շնորհացն Աստուծոյ՝ ինքն դառնայր ի կողմանս Հայոց, եւ շրջէր զամենեքումք, հաստատէր զաշակերտեալսն ի ճշմարտութեանն հաւատսն։ 47 Եւ եկեալ հանդիպէր սրբոյն Սահակայ, եւ պատմեալ զեղեալսն առ ի նմանէ, ի միաբան աւրհնեցին զԱստուած ի վերայ նորոգատուր պարգեւացն տուելոց նոցա ի վերուստ։
     48 Յետ այսորիկ ուշ եդեալ երկոցունց երանելեացն զիւրեանց ազգի զդպրութիւնն առատացուցանել եւ առաւելուլ՝ ի թարգմանել եւ ի գրել ըստ յաջողելոյն Աստուծոյ։ 49 Վասն որոյ առաքեն երկուս յաշակերտացն ի քաղաքն Եդեսեայ զԵզնիկ եւ զՅովսէփ, զի յԱսորի բարբառոյն զսուրբ գիրս նոր թարգմանեսցեն ի Հայ լեզու, եւ գըրով աւանդեսցեն իւրեանց աշխարհիս։ 50 Իսկ նոքա եկեալ կատարեցին զհրամայեալսն, եւ ի ձեռն հաւատարիմ եղբարց առ պատուական հարս իւրեանց առաքեցին զգրեանն. եւ ինքեանք անցեալ գնացին ի կողմանըս Յունաց ի քաղաքն Բիւզանտիոն յուսումն իմաստասիրութեան. որ եւ ուսեալ եւ տեղակացեալք՝ թարգմանիչք եղեալք ըստ հեղղենականի լեզուին։
     51 Ապա յետ ժամանակի ընչ ընդ մէջ անցանելոյ, դէպ լինէր եղբարց ոմանց ի Հայաստան աշխարհէս, երթալ ի կողմանս Յունաց՝ ի քաղաքն Կոստանդինուպաւղիս, որոց անուանքն էին միումն Ղեւոնդ եւ միւսումն Կորիւն. երթեալք յարեին յԵզնիկն, իբր առ ընտանի եւ սննդակից իւրեանց. եւ առաջի դընէին սուրբ հարանցն զբերեալ կտակարանսն եկեղեցւոյ սրբոյ։
     52 Իսկ երանելեացն սրբոյն Սահակայ եւ Մեսրովբայ զեկեղեցական զգրոց զգումարութիւն կանխաւ ի յունարէն բարբառայ ի հայերէն թարգմանեալ, եւ զբազումս եւ զհայրապետական սրբոց ճշմարտապատում իմաստութիւնս յաւրինեալ ի հայ լեզու։ 53 Դարձեալ յետ այսորիկ առեալ հանդերձ Եզնկաւ զյառաջագոյն զյանկարծագիւտ զփութանակի թարգմանեալսն՝ հաստատէր ճշմարիտ աւրինակաւքն բերելովք. եւ շատ եւս այղ մեկնութիւնս գրոց սրբոց՝ թարգմանէր ըստ հայերէն նշանագրացն։ 54 Եւ այնպէս զամենայն ժամանակս իւրեանց՝ ընթերցուածոց գրոց սրբոց պարապէին երանելի սուրբ հարքն զտիւ եւ զգիշեր. եւ նովին ծաղկեալք եւ շահաւետեալք՝ աւրինակ բարեաց ուսումնասիրաց առընթերակացացն լինէին. մանաւանդ զի ունէին եւ զպատուիրակսն զգուշացուց(իչ) յաստուածակարգ պատգամաւորացն. յորոց առաջինն պատուիրէ՝ Յաւրէնս Տեառն խորհել ի տուէ եւ ի գիշերի. եւ երկրորդն ասէ. Միտ դիր ընթերցուածոց գրոց մխիթարութեան, վարդապետութեան. մի անփոյթ առնէր զշնորհացդ որ ի քեզ են. յայդ խորհեայ եւ ի դոյն կանխեսջիր, զի քո յառաջադիմութիւնդ ամենեցուն յայտնի լիցի. զգոյշ լինիջիր անձինդ եւ վարդապետութեանդ, եւ ի դմին յամես ջիր. զայդ եթէ առնիցես, եւ զանձն ապրեցուսցես եւ զայնոսիկ որ քեզն լսիցեն։
     55 Ապա դարձեալ յետ այնպիսի առաւել եւ ուսաւոր վարդապետութեանն, սկսեալ երանելւոյն Մեսրովբայ ճառս յաճախագոյնս, դիւրապատումս, շնորհագիրս, բազմադիմիս ի զաւրութենէ եւ ի հիւթոյ գրոց մարգարէ[ակա]նաց եւ առաքելականաց կարգեալ եւ յաւրինեալ՝ լի ամենայն ճաշակաւք աւետարանական անհաւատոցն ճշմարտութեան. յորս բազում նմանութիւնս եւ աւրինակս ի յանցաւորացս աստի ճշմարտութիւնն բերելով, առաւելագոյն վասն յարութեանն յուսոյն առ հանդերձեալսն յերիւրելոյ նկարեաց, զի հեշտընկալք եւ դիւրահասոյց տխմարագունացն։ 56 Եւ մարմնական իրաւք զբաղելոցն՝ ուսցին սթափել, եւ ի զուարթացուցանել եւ հաստահիմն առ ի խոստացեալ աւետիսն քաջալերել։
     57 Եւ այսպէս ընդ ամենայն կողմանս Հայոց եւ Վրաց եւ Աղուանից՝ զամենայն ժամանակս կենաց իւրոց՝ զամառն եւ զձմեռն, զտիւ եւ զգիշեր՝ անվեհեր եւ առանց յապաղելոյ զնորոգագիւտ վարդապետութիւնն ուսուցանէր։ 58 Եւ իւրովի իսկ ճանապարհորդեալ աւետարանական եւ ողջապատումն բանիւ յաղագս հաւատոյ եւ վարուց առաջի թագաւորաց եւ իշխանաց եւ ռամկաց, անընդդիմական ի հակառակորդաց ըստ տուեցելոյ նորա ի վերուստ շնորհի՝ ուսուցանէր ի փառս եւ ի գովութիւն Աստուծոյ, եւ զամենայն ոգի քրիստոսասէրս եւ ոգէղէնս վառէր. եւ բազում բանդականաց եւ կալանականաց եւ տագնապելոց ի պէսպէս վտանգից՝ փրկութիւն ընձեռեաց, կորզելով զտարակուսեալսն ահաւորութեամբ զաւրութեամբ փառացն Քրիստոսի՝ ի գովեստ փրկութեան Աւետարանին. եւ բազում մուրհակս անիրաւագիրս պատառեաց. եւ զբազում սգաւորս եւ կարճամիտ մխիթարեաց վարդապետութեամբն եւ նուաճեաց ակնկալութեամբ՝ յուսոյն ի համբերութիւնն ըստ յայտնութեան փառաց մեծին Աստուծոյ եւ փրկչին Յիսուսի Քրիստոսի. եւ զամենայն հաւատացեալս միանգամայն զարս եւ զկանայս յաստուածպաշտութեան պայման անդր փոխադրեաց։
     59 Եւ [եւ] դարձեալ անհամար եւ գունդս գունդս ի շէնս եւ յանշէնս ի ճշմարտութեան աւանդս սուրբ հարցն հաստատէր ի փառս եւ ի գովեստ ամենասուրբ Երրորդութեան։ 60 Նա եւ (ի) դաշտականս եւ լեռնականս, անձաւամուտս եւ լեռնականս եւ արգելականս, բնակեցուցեալ կրաւնաւորիլ առ ի բարեպաշտութեանն ջանս, զոր ոչ միայն բանիւք եւ վարդապետութեամբ, այդ եւ արդեամբք գանձն աւրինակ կացուցանէր միանձանց, հանապազորդ պահաւք եւ աղաւթիւք, տքնութեամբ եւ արտասուաւք, խոնարհութեամբ, եւ հեզութեամբ եւ կուսութեամբ նահատակեալ. եւ ընդդէմ հանապազորդեան թշնամւոյն քաջապէս արիացեալ. նա եւ ի պատուոյ եւ ի փառաց խուսափեալ, երթեալ սորամուտ ծակախիթ լինէր, եւ զառաւրեայ զկեանսն խոտաբուտ ճաշակաւք վճարէր։ 61 Եւ այնպէս վշտակցեալ տկարութեան զանձն իւր տուեալ անհեղգաբար, հայեցեալ ի մխիթարութիւն առաքելական խրատուն, թէ՝ Յորժամ վասն Քրիստոսի տկարանամ՝ յայնժամ զաւրացեալ լինիմ եւ եթէ՝ Լաւ լիցի ինձ մնալ ի տկարութեան, զի բնակեսցէ յիս զաւրութիւնն Քրիստոսի։
     62 Անդ էր զուարճանալ հոգւով ուր ուրեք դադարեալ լինէր. եւ ոչ պայծառանայր գինով, այղ երգաւք հոգեւորաւք ի փառս եւ ի գովութիւն Աստուծոյ. ի կրթութիւնս միշտ քաղցրուսոյց ընթերցուածոց հոգեպատում գրոց, ի քաջալերութիւնս յորդորականս լուսաւոր կարգաց եւ տաւնից զանձինս ճգնաւորացն ամենաշնորհ վարդապետութեամբն զինէր առ ի յառաջադէմ ընտրութիւն պսակահամբար քրիստոսադիր կիտին։
     63 Եւ եռայր հոգւով յաստուածպաշտութեանն մրցարան վերին կոչմանն, աղերսալի աղաւթիւք եւ փարելի պաղատանաւք եւ հաշտելի խնդրուածաւք յամենեցունց Տեառնէն, վասն ամենեցուն կենացն յաւիտենականաց արժանի լինել մասին սրբոցն ի լոյս։ 64 Եւ նովին հոգեկրաւն վարուք կայր յանապատ տեղիս. մինչեւ ազդ լինէր իրաց ինչ աւգտակարաց եկեղեցականաց ի կողմանս յաշակերտեալսն։
     65 Յայնժամ իջանէր յաւգնականութիւն եւ վճարէր զպէտս պիտայից, ուր հոգեւոր կարգաց էր նուազութիւն, շնորհաւքն Քրիստոսի. Եւ յորդորագոյնս եւ պարարտագոյնս անփակ բերանով եւ հանճարով իմաստութեամբ զվտակս վարդապետութեանն ի սիրտս սերմանելեացն ծաւալեցուցանէր եւ զայս առնէր զամենայն ժամանակս իւր երանելի վարդապետն Հայոց Մեսրովբ։ 66 Քանզի սովոր իսկ են ճշմարիտ վարդապետք զանձանց առաքինութիւն կանովն աշակերտացն առնել. որպէս զՔրիստոսի եւ Աստուծոյ մերոյ է ուսուցանել ըստ տնաւրէնութեանն. քանզի Սկսաւ, ասէ Յիսուս առնել եւ ուսուցանել, եւ եթէ, հայեցարուք յառաջնորդն հաւատոց եւ ի կատարիչն Յիսուս, որ փոխանակ ուրախութեանն որ առաջի կայր՝ յանձն էառ զխաչն, արհամարհեաց զամաւթ, եւ զինչ այր վշտաց հատուցումն ցուցանի հաւատացեալ ի Քրիստոս Յիսուս։ 67 Նստաւ, ասէ, ընդ աջմէ մեծութեանն ի բարձունս. աղէ ածէք զմտաւ որ այսպիսի համբերութիւն վասն մեր կրեաց, զի մի աշխատ լինիցիմք եւ լքանիցիմք ի վարս առաքինութեան։ 68 Զի ոչ վասն անձին ամենատէրն զայս առնէր, այլ վասն համաշխարհական փրկութեանն, յուսումն աստուածասիրաց որ ընդ վասն նոյն ճանապարհորդեն ի հանդերձեալսն, որ են աւրինակ ամենայն հաւատացելոց ի Քրիստոս, որպէս ճառք Աւետարանին քարոզեն։
     69 Իսկ արդ եթէ ի թեթեւագոյն արուեստաւոր եւ հանճարեղ իմաստից տգիտանամք, որ ընդ աստուածախաւսսն կատարէ զշնորհացն ներգործութիւնն, որում երանելին Պաւղոս ամենեցուն տգիտանալ ասէ, այղ եւ յուշ առնէ զառաջնորդս կենաց բանին. Հայեցեալք, ասէ, յելս գնացից նոցա նմանողք եղերուք, եւ յուսմունս պէսպէս եւ յաւտարաձայնս մի դանդաչէք, այղ առաքելոց եւ մարգարէից եւ երանեալ սրբոց հարցն հետեւեալ ճշմարտութեանն աւանդից զոր նոքայն հորդեցին զանսայթաք ճանապարհն յերկնից արքայութիւնն. եւ աւրինակ աշակերտելոցն զհաւատս եւ զվարս բայցայայտեցին գրովք սրբովք. երբեմն առանձինն խրատատելով ըստ իւրաքանչիւրոցն աւգտի, երբեմն ի ժողովս բազմամբոխս զփառս Քրիստոսի շնորհաւք եւ մարդասիրութեամբ Տեառն բարձրացուցանէին, եւ յամենայն աշխարհակիր զբաւսանաց ի բաց կալ, եւ միայն աստուածպաշտութեան պարապել. զոր եւ մարգարէքն եւ առաքեալքն յառաջագոյն գուշակեցին ըստ Պաւղոսի վկայութեանն։ 70 Շրջեցան, ասէ, լաշկամաշկաւք եւ մորթովք այծենաւք, կարաւտեալք, նեղեալք, չարչարեալք, յանապատի մոլորեալք եւ յայրս եւ փապարս երկրի. եւ սոքա ամենեքեան վկայեալք ի հաւատոցն՝ ստուգեցին զարդարութեան ճանապարհն աշակերտելոցն, որ տանի ի կեանսն յաւիտենից։
     71 Ուստի երանելիս այս Մեսրովբ բարձեալ բերէր զաւանդելոցն պատիւ ի փառս ամենեցունց Տեառնն, եւ զամենայն աշակերտեալսն իւր ի նոյն հանդէս յորդորէր. եւ այնպէս յառաջադէմ ամենայն աստուածահաճոյ վարուք եւ հաւատոյ վայելչութեամբք լցեալք պատրաստեալք եւ ամեթացեալք ի բազում ժամանակս աշակերտեալք առ ի նմանէ, նովին ի նոյն կանխեալք եւ ի նմին հանապազորդեալք ի փառս ամենասուրբ Երրորդութեանն։
     72 Յայնժամ արք ոմանք հալածեալք ի ժողովոյն Եփեսոսի, որում անուն էր Թէոդորոս, ըստ Պաւղոսի Սամոստացւոյ եւ ըստ Նեստորի հերձուածոյն գիրս ստացեալ համաձայնս պարզամտացն եւ դիւրահաւանիցն, եւ եկեալ յաշխարհս մեր՝ կամէին ուսուցանել զչար աղանդն։ 73 Վասն որոյ ի սուրբ ժողովոյն առաքեալ թուղթս ազդ առէին ճշմարտահաւատ փառաւորչացն Սահակայ եւ Մեսրովբայ։ 74 Եւ նոցա ճշմարտապէս փութով զկամակոր հերձուածողսն ի բաց հալածեալ յիւրեանց աշխարհէն, զի մի ինչ ի լուսաւոր վարդապետութիւնն՝ ծուխ ինչ սատանայական մերձեսցի։
     75 Յետ այնորիկ դէպ լինէր փոխել յաշխարհէս երանելւոյն սրբոյն Սահակայ հայրապետին հայոց՝ ճշմարիտ վարուք եւ ուղղափառ հաւատով, լցեալ աւուրք եւ երկայնակեաց ժամանակաւք վայելեցուցեալ զամենայն աշխարհս հայոց ի լուսաւոր վարդապետութիւնն, այնպէս հանգեաւ ի Քրիստոս, յառաջնում ամի երկրորդ Յազկերտի որդւոյ Վռամայ թագաւորին Պարսից, ի Բագրեւանդ գաւառի ի գեւղն Բլուր, ի կատարել ամսոյն Նաւասարդի, յերրորդ ժամու աւուրն պաշտամա[ն], որ եւ զաւր ծննդեան ի նոյն աւուր։ 76 Եւ այնպէս զամբիծ հոգին սաղմոսերգութեամբ եւ աղաւթիւք ծերունւոյն աւանդեալ զհոգին ի Քրիստոս, ասէ, Ի ձեռս քո յանձն առնեմ զհոգի իմ, ըստ նախավկային բանի։
     77 Ըստ նմին աւրինակի եւ նորա ապսպարեալ զանձն եւ զմնացեալսն զիւր զհաւտն ամենապահ շնորհացն Աստուծոյ յանձն արարեալ՝ այնպէս փոխեցաւ յաշխարհէս։ 78 Զոր առեալ վաղվաղակի պարսպէին հանդերձանաւք ըստ խորհրդածութեան քահանայապետութեան թաղմանն՝ իւր իսկ ձեռասուն աշակերտքն. որոյ առաջնոյն Երեմիա անուն, այր սուրբ եւ երկեւղած յԱստուծոյ. եւ այդք ընդ նմա, հանդերձ կնաւն Վարդանայ Մամիկոնեի. եւ բարձեալ զմարմին երանելւոյն բազում ամբոխիւ, եպիսկոպոսաւք եւ քահանայիւք, սարկաւագաւք եւ դպրաւք, սաղմոսիւք եւ աւրհնութեամբ եւ երգաւք հոգեւորաւք՝ ածին ի Տարաւն գաւառ ի գեւղն Յաշտիշատ. եւ անդ ի մարտիւրոսական խորանին յարկեղս սրբոցն հանգուցանէին զսրբոյ առն Աստուծոյ զնշխարսն հանդերձ ամենայն պատուով. եւ կնքեալ քրիստոսանշան կնքովն, եւ զյիշատակ սրբոյն կատարեալ ի փառս եւ ի գովութիւն Աստուծոյ, այնուհետեւ յիւրաքանչիւրսն դառնային. զորոյ եւ զտաւն յիշատակի սրբոյն տաւնախմբեն յերեսուն Նաւասարդի ամսեանն բազում ժողովովք. եւ բարեխաւսութեամբ սուրբ հայրապետին զիւրաքանչիւր աւգուտ յամենեցունց Տեառնէն ընդունին։
     79 Իսկ երանելւոյն զուգականին զայս լուեալ, զսուրբ վարդապետէն ասեմ զՄեսրովբայ, տրտմեալ եւ տխրեալ լինէր, եւ յարտասուս եղեալ վարանէր զի ի նմանէ բաժանումն եւ զվախճան առնն Աստուծոյ, եւ զսպառումն զարմից սրբոյն Գրիգորի. եւ հոգւաւք տարակուսեալ պաշարէր առ այնպիսի աղէտս, մանաւանդ զի ոչ տեսանէր զայնպիսի զոք առ ի բարեպաշտութեան ջանս եւ առ լուսաւոր վարդապետութիւնն եւ առ վերակացութեան շնորհն, որ եր ի վերոյ էր քան զառաջինսն զիւր սուրբ հարսն։ 80 Յայսոսիկ մտախոհ եղեալ ողբերգական բարբառով վարանէր. զի ոչ ոք ունէր համաշունչ՝ թէ ընտանեբար հոգասցէ վասն Հայաստանեաց եւ ելս այսոցիկ զԱստուած յիշէր եւ մխիթարէր ըստ Սաղմոսերգողին, որ արար զամենայն եւ փոփոխէ անհաս իմաստութեամբ եւ մատակարարութեամբ։ 81 Եւ զինքն առաւել եւս յորդորէր ի կրաւնաւորութեան կարգս, համանգամայնիցն յաղթող լիեալ էր կրաւնաւորացս ըստ երկնային կոչմանն հանդիսանալ ի բարձրագոյնսն շնորհաւքն Աստուծոյ՝ առանց հեղգութեան։ 82 Եւ յորդորէր զամենայն աշակերտեալսն առ բարեացն քաջութիւնսն, եւ յուշ առնէր ամենայն անձին զգուշանալ ամենայն անձին, ի վարս ի գնացս խոհեմագոյն եւ հանճարեղ խրատուք. մինչ բազմաց խիստ եւ ծանր եւ դժուար համարեալ զվարուցն կրթութիւնսն։ 83 Այղ նա վերջինսն մոռանայր եւ յառաջադէմսն նկատէր ծերունի հասակաւն, զմտաւ ածելով զմաւտաւոր վախճանն՝ ոչ տայր քուն աչաց եւ ոչ նինջ արտեւանաց մինչեւ ցաւր կոչման ելանելոյ նորա յաշխարհէս։
     84 Եւ մինչդեռ այնպէս մերձաւորացն առ իւր զհոգեւոր եռանդն բորբոքէր յաստուածսիրութիւն, եւ բազում թուղթս խրատուց ընդ ամենայն գաւառսն առաքէր, անդէն ի նմին ամի յետ վախճանի երանելւոյն սրբոյն Սահակայ ի վեցերորդ ամսեանն ի տասն եւ յերիսն մեհեկանի՝ հասանէր վախճան սրբոյ վարդապետին հայոց, յԱյրարատ գաւառի ի Նոր քաղաքին, ի նոյն հոգեկիր կրաւնս, որպէս եւ յառաջագոյն ասացաք, հասանէր սրբոյն քրիստոսակոչ կատարումնն՝ յետ սակաւ ինչ աւուրց հիւանդութեան։ 85 Եւ յորժամ կամեցաւ Աստուած որոշել զսուրբն ի մեջոյ ձեռնասուն աշակերտացն, եւ խառնել ի զունդս սրբոցն, թեթեւացեալ եւ սթափացեալ ի ցաւոցն, եւ կանգնեալ նստաւ ի ժողովոյն միջի, եւ համբարձեալ զձեռսն հանապազատարածս յերկինս, զամենասուրբ զԵրրորդութիւնն աւրհնէր, եւ յանձն առնէր զաշակերտեալսն ամենապահ շնորհացն Աստուծոյ, զի կայսեն հաստատուն ի հաւատս եւ ի վարս ուղղութեան, եւ առանց գայթագղութեան կատարեսցեն զարդարութիւն սուրբ հարց մերձաւորաց Քրիստոսի։
     86 Եւ անուանք գլխաւոր աշակերտացն ժողովելոցն առ նա, են այս. առաջնումն Յովսէփ, եւ երկրորդումն Թոդիկ, արք զգաստք եւ զգուշագոյնք. իսկ ի զինուորացն՝ առաջնումն Հմայեակ՝ ի Մամիկոնեան տոհմէն, եւ երկրորդին Վահան՝ զազգէն Ամատունեաց, որ էր հազարապետ Հայոց Մեծաց. աստուածասէրք եւ երկիւղածք յԱստուծոյ։ 87 Եւ մինչդեռ ձեռք սրբոյ վարդապետին ընդ երկինս կարկառեալ կայր, տեսիլ սքանչելի եւ խաչանշան լուսաւոր շողաձեւ երեւէր ի վերայ ապարանիցն՝ յորում երանելին վախճանէր. զոր եւ ամենայն ուստեք ինքնատես լեալ եւ ոչ յընկերէն պատմեալ։ 88 Իսկ սրբոյն զսիրոյ եւ զմիաբանութեան պատուիրանն աւանդեալ, եւ զհեռաւորս եւ զմերձաւոր աւրհնութեամբ պսակեալ եւ զհաճոյական աղաւթս հատուցեալ ի Տէր, անդէն վաղվաղակի աւանդեաց զհոգին ի փառս ամենասուրբ Երրորդութեանն։
     89 Զոր առեալ Հմայեկի եւ Վահանայ կազմութեամբ վախճանելոց, հանդերձ աշխարհաժողով ամբոխիւ, սաղմոսիւք աւրհնութեամբ եւ երգաւք հոգեւորաւք, մոմեղինաւք վառելաւք եւ ջահիւք բորբոքելովք եւ անուշահոտ խնկաւք, եւ այնու խաչանշան յառաջախաղաց լուսաւոր նշանաւն՝ յԱւշականն ելանէին, եւ անդ ի մարտիրոսական յարկսն հանգուցանեին զսուրբ այրն Աստուծոյ եւ զաւրինաւոր տաւն յիշատակի երանելւոյն կատարէին։ 90 Ապա նշանն աներեւոյթ լինէր, եւ նոքա յիւրաքանչիւր տեղիս դառնային, փառաւորելով եւ աւրհնելով զԱստուած ի վերայ սքանչելեացն զոր Տէր եցոյց ի վերայ վարդապետին։
     91 Իսկ յետ ամսոց երից անցելոց ըստ յաջողելոյն Աստուծոյ Վահանայ Ամատունւոյ քրիստոսասիրի՝ կամեցաւ տաճար փառաց անուանն Աստուծոյ շինել յանուն սրբոյ վարդապետին, ի տաշածոյ վիմաց սքանչելապէս յաւրինեալ խորանս եւ գեղեցկապէս կազմեալս. եւ անդ ի ներքսագոյն խորանին զսրբոյն հանգիստն առնել. եւ վայելուչ սպասուք ոսկւով եւ արծաթով եւ ակամբք պատուականաւք զտունն Աստուծոյ եւ զսեղան կենարար մարմնոյ եւ արեանն Քրիստոսի զարդարէր։ 92 Եւ զնորին աշակերտն զգաստ եւ բարեպաշտաւն զԹոդիկ՝ սպասաւոր նորին կացուցանէին եւ այղ եւս եղբարբք՝ կատարեալ զհանապազորդ պաշտաւնն։ 93 Եւ որ վերակացուս ժողովրդեանն ըստ յայտնութեան սուրբ հարցն՝ զՅովսէփ եւ զՅովհան կացուցանեին արս ճշմարտասէրս եւ ողջախոհս, որոց դէպ լինէր յետ վախճանի սրբոցն ազգի ազգի փորձութեանց ի վերայ եկելոց ի բռնաւորաց, մենակռիւ մենամարտիկ ի Պարսս ի Տիսպովն քաղաքի վասն Քրիստոսի, յաղթութեամբ բազմաւ. որոց եւ զխոստովանողական անուն ժառանգեալք, ի նոյն վերակացութիւնս վարդապետութեան դառնային յերկիրս Հայոց։
     94 Իսկ բարեցապաշտն Վահան յանկարծահաս կենաց, ասպնջական ցանկալի ամենայն սրբոց լինէր, որ աշխարհածնունդ հայրենեացն սեպհական որդի գտեալ՝ շնորհաւքն Քրիստոսի մերձաւոր կենացն յաւիտենից լինէր։
     95 Եւ արդ ըստ աւրինակի գրելոցս առ ի մէնջ զերանելեաց սուրբ հարցն զվարս եւ զվախճան փոքր ինչ պատմելով՝ ի կատարումն զբանս ածից. ոչ եթէ ի հին համբաւուց զրուցաց տեղեկացեալ եւ մատենագրեալ զայս կարգեցաք, այղ որոց մեզէն իսկ ականատես կերպարանացն եւ առընթերակաց հոգեւորական գործոց սրբոցն. եւ լսողք շնորհապատում վարդապետութեանն. եւ նոցին սրբոց վարդապետաց արբանեակ ըստ նոցին աւետարանական հրամանացն. ոչ առ սուտակայպատում յարմարեալ զբանս ի մեր գովութիւն զհայրենիսն յարգելով, այղ զյաճախագոյնսն թողեալ զառաքինեացն հանդէս, որ այժմ ծածկեալ է ի Քրիստոս եւ յայնժամ ընդ նմա յայտնեսցի փառաւք, յորժամ գայցէ փառաւոր լինել ի մէջ սրբոց իւրոց։ 96 Այլ սուղ ինչ նշանաւոր գիտակացն պատմելով՝ զհամառաւտս կարգեսցուք, որք ոչ մեզ է շահս, այղ եւ որք զմատեանս ընթեռնուն, յայտնեսցի արանցն քաջութիւնն։ 97 Քանզի եւ ոչ իսկ հանդուրժէաք բաւել կարել զամենայն արարեալս սրբոցն գրով նշանակել զիւրաքանչիւրսն, այղ ի դիւրագոյնսն եւ ի հեշտագոյնսն զանձինս պարապեսցուք, եւ զանցեալ զբազմախուռն արգասեաւք սրբոցն առ ի մանրակրկիտսն առնելոյ թողաք, եւ զկարեւորագոյնսն սուղ ինչ մատենագրեցաք ըստ մերում կարի, ոչ ի պատիւ ընտրելոցն մերձաւորացն Քրիստոսի, որք ամենապայծառ հաւատով եւ վարուք ծանուցեալք եղեն, այղ յաւրինակ քաջալերիչ հոգեւոր ծննդոց իւրեանց, եւ որոց նոքաւք աշակերտելոց իցեն զճշմարտութիւն յազգս իւրեանց՝ աւանդեցաւ այս, ի փառս ամենասուրբ Երրորդութեանն Հաւր եւ Որդւոյ եւ Հոգւոյն Սրբոյ, այժմ եւ միշտ եւ յաւիտեանս յաւիտենից. ամէն։
