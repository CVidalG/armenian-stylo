ԱՆԱՆՈՒՆԿԵԱՆՔ ԵՒ ՎԱՐՔ ՎԱՉԱԳԱՆԱՅ ԱՐՔԱՅԻ 	[ՎԱՉԱԳԱՆԻ ՎԷՊ]  ԿԵԱՆՔ ԵՒ ՎԱՐՔ ԵՒ ԿԱՐԳԱՒՈՐՈՒԹԻՒՆՔ ԱՂՈՒԱՆԻՑ, ՈՐ Ի ՎԱՉԱԳԱՆԱՅ ԱՐՔԱՅԷ ԵԴԱՆ, ԵՒ ԳԻՒՏՔ ՆՇԽԱՐԱՑ ՍՐԲՈՑ[Զ. É ]     1 [Իսկ] Ի հասանել ժամանակի երեւման արեգականն արդարութեան եւ յայց ելանել փրկութեան մերոյ անքնին էութիւն, լոյս փառաց եւ էութեանն հաւր ծագումն, զտնաւրինականսն կատարեալ զամենիցս՝ ամենայն եւ յէականն նստաւ փառս, ուստի ոչն էր մեկնեալ։ 2 Եւ զսուրբ եւ զցանկալի աշակերտսն իւր առաքեաց քարոզս տիեզերաց, որում եւ մերոցս արեւելեացս վիճակեցաւ սուրբ առաքեալն Թադէոս։ 3 Սա եկեալ ի Հայք, յԱրտազ գաւառ, անդ առնու վաղճան մարտիրոսութեան ի Սանատրկոյ արքայէն Հայոց։ [É][ԺԴ. Սակաւիկ յայտարարութիւն վասն սրբոյն Գրիգորի՝ Հայոց Լուսաւորչի եւ երանելի որդեաց նորին, եւ ընդ նմին ձեռնադրութիւն սրբոյն Գրիգորիսի, եւ եկն յԱղուանս լուսաւորելն զսա, եւ նահատակութիւն նորին եւ բերումն նշխարացն]    1 [Արդ՝ մի ոմն յաշակերտացն Տեառն՝ Թադէոս անուն, որպէս յառաջագոյն ասացաք, հասեալ սմա մասն ինչ ի Հայաստան աշխարհին, լուսաւորէր զկողմանս ինչ Արեւելեաց աշխարհին։] 2 Մինչեւ եկն հռչակելին պատերազմողն եւ երիցս երանելին Գրիգորիոս, զոր ի մեռանելն Խոսրովա՝ Հայոց թագաւորի, յսպանանել զնա նենգութեամբ Ենակա Պարթեւի՝ հաւրն Գրիգորի, եւ իւր փախուցեալ գնալով՝ հեղձամղձուկ ի ջուրս Երասխ գետոյ լինէր, դայեկաց ոմանց առեալ՝ փախստեայ Յունաց աշխարհն զերծուցանէին զերանելին Գրիգորիոս։ 3 Եւ այս լինէր նախախնամութեամբ մեծին Աստուծոյ՝ յաւրինակ նախամարգարէին Մովսէսի, որ ի պրտուեա տապանակին ի մէջ ջուրցն զերծանէր ի ձեռաց ամբարիշտ փարաւովնի՝ առ ի փրկել զժողովուրդն Աստուծոյ ի ծառայութենէ եգիպտական տանջանացն։ 4 Սոյնպէս եւ ամենասուրբն Գրիգոր, զերծեալ ի սրոյ Հայաստան նախարարացն՝ ի փրկութիւն պահէր նորին Հայոց աշխարհին եւ ամենայն Արեւելեաց կողմանց, իբրեւ նետ մի ընտիր ի կապարճս թաքուցեալ Յունական աշխարհին, որով խոցոտեալ սատակէր զաներեւոյթ թշնամին, զոր ընտրեալ յորովայնէ մաւր իւրոյ եւ սրբեալ յարգանդին յաղթող նահատակ, առաքեալ միանգամայն, եւ վայելուչ տուեալ քահանայապետ Թորգոմեան աշխարհին եւ Ասքանազեան զաւակին։     5 Արդ՝ սնեալ եւ ուսեալ երջանիկն Գրիգորիոս զքրիստոսական հաւատոյն զաւրութիւն, առաքելական եւ քաջալերական համարձակութիւնն, եկեալ յանդիման լինէր Տրդատայ արքային Հայոց՝ միամտութեամբ եւ քաղցր հարկանել ծառայութիւն, պաւղոսեան հաւանեալ ձայնի՝ հեզագոյն քաջութեամբ ծառայել Տեառն զաւրութեանց մարմնաւոր տերանց, այլ ոչ առ ականէ ծառայութեամբ հնազանդութեամբ, ուր ստանայր երկուս որդիս՝ Ռստակէս եւ Վրթանէս։ 6 Իսկ թագաւորն, մոլեգնեալ ի դիւացն զանազան եւ պղծալից պաշտմունս՝ ձեռն արկանէր յամենազաւր նահատակն Քրիստոսի՝ աւժանդակութեամբ չար վիշապին կամեցեալ իւրն ծառայել ի խորխորատ կորստեանն դիցն աղտեղութեան պաշտմանն։ 7 Բազում եւ զանազան տանջանաւք չարչարեալ զսուրբն՝ ոչ ինչ կարաց գամագիւտ լինել յանշարժելի հաւատս երանելւոյն, այղ աւր քան զաւր քաջաբար մրցեալ՝ առնու զյաղթութեան մրցանակն ի վերայ աներեւոյթ եւ երեւելի թշնամւոյն։ 8 Եւ իբրեւ ոչ ինչ կարացեալ պաճարանս գտանել՝ փոխելոյ զառաքինին ուղիւղ հաւատոյն Քրիստոսի, յայնժամ ազդեալ չարին ի միտս չար արբանեկացն՝ տարեալ ընկենուին զսուրբն Գրիգորիոս յանհնարին խոր վիրապին Արտաշատ քաղաքի, յորում զերեքտասան ամ յաւձախառն բնակէր վայրի։ 9 Այլ եւ այլ եւս կանայք ոմանք երանելիք՝ Հռոփսիմէ եւ Գայիանէ, հանդերձ երեսուն եւ հինգ ընկերաւքն ի նորին ի Հայոց արքայէն կատարեցան։ 10 Եւ երանելեացն լինէին մարմինք բաց ընկեցիկ։    11 Եւ ապա ամէնազաւրն Աստուած յայց ելանէր երանելոյն Գրիգորի եւ երանելի նահատակացն՝ սրբոցն Հռոփսիմեանց, եւ պատուհաս մեծ հասուցանէր ի վերայ աշխարհին Հայաստանի. ոչ պատուհասի, այլ մեծի ողորմութեան է նշանակ, որպէս խրատել զսիրելի որդի եւ անտես առնել զաւտարացեալ խորթն։ 12 Նոքին իսկ դեւքն, զորս նուիրաւքն եւ զոհիւք մեծարէին, իբրեւ ի վերայ թշնամեաց հասեալ՝ տային մոլեգնեալ եւ ուտել զիւրեանց մարմինսն. այլ եւ զնորին թագաւորին զկերպարանս ի խոզի դարձուցեալ զբնութիւն՝ յեղեգն լինել փախստեայ։ 13 Յայնժամ ահ եւ երկիւղ սաստիկ զամենեսեան լնոյր, մինչեւ մնային կորստեան կենաց աշխարհին։     14 Մինչդեռ յայսմ ահի եւ դողման կային ի մեծամեծաց մինչեւ ի փոքունս, երեւէր ի տեսլեան գիշերոյ հրեշտակ ողորմութեան Աստուծոյ կնոջ ումեմն Խոսրովիդուխտ անուն՝ քեռ Տրդատայ Հայոց արքայի. Անհնարին է ձեզ, ասէ, ի հարուածոյդ զերծանել, բայց եթէ ի ձեռն սրբոյն Գրիգորի։ 15 Երթեալ հանէք զնա ի խոր վիրապէն։ 16 Եւ զարթուցեալ պատմէր զերազն։ 17 Եւ ամենեքին ըմբերանեալ դսրովէին զկինն եւ ասէին. Եւ դու, ուրեմն, դիւահարիս. իսկ արդ եւ զոսկերսն անգամ զինչ հնար է գտանել զնորա։ 18 Եւ իբրեւ կրկնեալ եւ երեքկնեալ զտեսիլն, յարուցեալ առ վտանգի հարուածոցն, չոգան ի բերան վիրապին թերահաւատքն՝ կաղս ի կաղս բարբառել բանիւն Աստուծոյ. Ել ի դուրս, եթէ իցես կենդանի։ 19 Եւ վաղվաղակի զեկուցանէր զկեալն կենդանի։    20 Բազում խնդութեամբք ի վեր առեալ՝ ածին ի Նոր քաղաք՝ թագաւորանիստ Հայոց արքային։ 21 Այնուհետեւ դիւացն առեալ զմարդիկն՝ ակամա ընդ առաջ մեծին Գրիգորի տանէին՝ մոլեգնելով եւ ուտելով զմարմինս զիւրաքանչիւր։ 22 Եւ թագաւորն նույնպէս յեղեգանէն առեալ դիւացն՝ ածէին ընդ յառաջ սրբոյն, որոյ ծունր եդեալ մեծին սրբոյն Գրիգորի՝ արտասուաւք խնդրէր յամենողորմն Աստուծոյ զփրկութիւն թշուառացեալ ազգին։ 23 Եւ անդէն վաղվաղակի ընդունէին ի ձեռն սրբոյն աղաչանաց զբժշկութիւն մարմնական տանջանացն, ընդ նմին եւ զհոգւոյն լուսաւորութիւնն։    24 Եւ իբրեւ ոչ ուրեք ինչ զեկուցեալ վասն երանելի կանացն, որ պսակեցանն՝ զՀռոփսիմեանն ասեմ եւ զնորին ընկերացն, ինքն իսկ ի խոր վիրապին մարգարէական ակամբն տեսանէր զնահատակութիւն երանելեաց վկայիցն Քրիստոսի եւ ասէ. Ուր են նշխարք սրբոցն։ 25 Եւ մարդիկն զարմացեալ՝ ասէին. Զոր սրբոցն ասէ, ասէին։ 26 Եւ իբրեւ լուան ի նմանէն զանուանս պսակելոցն, ապա ի միտ առեալ՝ ցուցին զպատուական եւ զամենասուրբ նշխարս ոսկերացն։ 27 Եւ առեալ Գրիգորի՝ պատէր իւրեանց իսկ պատառոտուն հանդերձիւքն՝ չարարեալ ուրուք ինչ արժանի յերանելեաց մերձեցուցանել ի մարմինս, մինչ չեւ սրբեալք ելանէին յաւազանէն փրկութեան։ 28 Եւ դնէր ի հանգստարանի ի տեղւոջն, յորում պսակեցան սուրբքն։    29 Իսկ զբոլոր աշխարհն Հայոց ուսուցանէր եւ խրատէր, եւ կնքէր կենսատու խաչիւն եւ լուսաւորէր մկրտութեամբ աւազանին փրկութեան, եւ արժանաւորս առնէր զանճառելի հոգւոյն ընդունել շնորհս եւ ճաշակմամբ կենսատու մարմնոյ եւ արեան Տեառն։ 30 Եւ ոչ կամեցեալ իւր իսկ ունել զաթոռ քահանայապետութեան, հրեշտակ Աստուծոյ եկեալ առ մեծն Գրիգորիոս՝ ասէ ցնա՝ ոչ հեստել եւ յամառեալ առ խոնարհութեան կարգին, այլ յայսմ քաջանալ եւ առնուլ զկրկնակի զանանցական պատիւն, զոր վասն քահանայապետութեանն շնորհի յԱստուծոյ։ 31 Եւ առեալ այնուհետեւ զքահանայապետութեան եւս պատիւն եւ երթեալ լուսաւորէր զՎրաց եւ զԱղուանից աշխարհն։     32 Եւ երթեալ ի Հաբանդ գաւառ՝ ուսուցանէր եւ խրատէր պահել զպատուիրանս Որդւոյն Աստուծոյ։ 33 Եւ արկանէր հիմն եկեղեցւոյ ի գիւղաքաղաքին Ամարաս եւ կացուցանէր գործաւնս եւ հրամանատարս՝ շինել եկեղեցի։ 34 Եւ երթեալ ի Հայոց աշխարհն՝ ինքեան փոխանակ աւծանէր զորդին՝ զՎրթանէս, եւ նստուցանէր յիւր աթոռ քահանայապետութեանն՝ զհրաման հայրենի վարուց լինել շնորհ հաւատոց եւ բանիւ վարդապետութեամբ, որ ուղիղ եւ առաքինասէր վարուք կեցեալ՝ պատուհասէր եւ խրատէր զայնոսիկ, զոր ի դիւապաշտութեանն գտանէր յաղանդին։ 35 Եւ յանդիմանէր զկինն թագաւորին վասն այլանդակ պոռնկութեանն։ 36 Եւ մինչ դեռ մտեալ յեկեղեցին ի Տարաւն գաւառի՝ զՏէրունեանն կատարէր զխորհուրդ, չար եւ դիւապաշտ մարդիկ կռապաշտիցն՝ ժողովեալք բազմութիւն յոյժ առ ի սպանանել զվայելուչ քահանայապետն Վրթանէս՝ խորհրդեամբ կնոջ թագաւորին։ 37 Եւ յորժամ վազեցին ի գաւիթ եկեղեցւոյն, ի դիւաց պինդ կապեալ կաշկանդեալք եղեն հրամանաւ բարեպաշտին Աստուծոյ, ուլնագելութեամբ ընդկապճեալք կային անմռունչ ամենեքեան, մինչեւ կատարեալ երանելոյն զաստուածեղէն խորհուրդն, եկեալ արտաքս՝ զարմանայր։ 38 Եւ հարցեալ զպատճառս՝ խոստովան լինէին զիւրեանց չարեաց խորհուրդն եւ զկամս կնոջ թագաւորին։ 39 Եւ նա կացեալ յաղաւթս՝ ձեռնադրութեամբ զամենեսեան բժշկէր եւ խրատէր՝ մի եւս գործել չար ինչ, այղ ապաշխարութեամբ գտանել ողորմութիւն։    40 Եւ սորա՝ երկու որդիք. անուն միումն Յուսիկ, առաքինասէր եւ սրբամիտ վարուք, որ եւ սա նորին խոստովանութեանն հետեւեալ՝ վկայ կատարեալ պսակէր։ 41 Քանզի հասեալ յաթոռ քահանայապետութեան հաւրն՝ յանդիմանէր զթագաւորն վասն մեղսասէր չարագործութեանն, եւ նորա հրամայեալ անդրէն յեկեղեցւոջն բրով սպանանել զնա։ 42 Եւ անուն երկրորդին Գրիգորիս՝ յանուն հաւուն, եւ համանման եւ հաւասար նորուն վարուցն առաքինութեան. ոչ ամուսնացեալ ի կարգս աշխարհիս, այղ փափագեալ ցանկայր բաղձանաւք հայրենի հոգեւոր ժառանգութեանն։ 43 Եւ անդէն ի տղայական տիոցն վարժէր զինքն Աստուածաշունչ Գրոց կրթութեամբ եւ զմարմնական զգայութիւնս պահաւք եւ աղաւթիւք պարկեշտացուցանէր, զհոգին սիրոյն հաւատովք լուսաւորէր։     44 Եւ անդէն վաղվաղակի զինքեան հաւոյն՝ զմեծին Գրիգորի զգերաշխարհիկն բարձրութեանցն զերկուսեան զպատիւսն առեալ՝ զաւրանայր զքահանայապետութեան զպատիւ եւ զաթոռն եւ մարտիրոսութեանն զամենապատիկ բարձրութեանց պսակն։ 45 Քանզի հնգետասանամենից ձեռնադրեալ յեպիսկոպոսութիւն մանուկն Գրիգորիս Վրաց եւ Աղուանից աշխարհին՝ երթեալ լուսաւորէր զերկուսին զաշխարհսն եւ հաստատէր քրիստոսական հաւատովն գնալ։ 46 Շինէր եւ եկեղեցիս ըստ կարգաց եւ քաղաքաց եւ ձեռնադրէր երիցունս, եւ յորդորէր ի պաշտաւն սրբութեան։ 47 Եւ յիշատակ սրբոց կանխեալ հանապազ եւ նախանձեալ զբարի նախանձն առաքելական ուղեգնացութեանն՝ կատարել զհրաման մարմնացեալ Աստուածորդւոյն, շրջէր ընդ ամենայն հեթանոսս եւ մկրտէր զնոսա յանուն Հաւր եւ Որդւոյ եւ Հոգւոյն Սրբոյ։ 48 Եւ տայր ուսանել՝ պահել զամենայն Տէրունեան պատուիրեալսն եւ ոչ առնուլ ընդ իւրեանս ոսկի, արծաթ եւ պղինձ, եւ պարկ անգամ եւ ցուպ։    49 Այսմ բոլորից զգուշանալով երանելւոյն, ունելով ընդ ինքեան վայելուչ եւ յոյժ պատուականագոյն թոշակ՝ զմեծ քահանայապետին եւ մարտիրոսին Զաքարիայի՝ հաւրն Յովհաննու, ի պատուական արենէն նշխարս եւ ի սրբոյն Պանդալիոնի, որ դաւանեաց զբարիոք դաւանութիւն Քրիստոսի եւ պսակեցաւ ի Նիկոմիդեա քաղաքի, եւ տարեալ զամենասուրբ նշխարս վկայիցն ի մեծ քաղաքն Ցրի Աղուանից իշխանութեանն։ 50 Շինէր փոքրիկ եկեղեցի եւ դնէր անդ մեծ զգուշութեամբ մասն ինչ յարենէ Զաքարիայի եւ ի նշխարաց սրբոյն Պանդալիոնի։ 51 Եւ թողոյր երէց մի սպասակալ եւ պաշտաւնեա վկայիցն Քրիստոսի՝ Դանիէլ անուն։ 52 Եւ ինքն առեալ զաշակերտսն իւր զբարեսէրս եւ զհաւանս հրամանացն Քրիստոսի եւ զկէսն նշխարացն սրբոյն Պանդալիոնի եւ Զաքարիայի, անցեալ ի Մասքթաց աշխարհն՝ յանդիման լինէր Սանեսանա թագաւորին Մասքթաց՝ համատոհմին Արշակունեաց։ 53 Եւ քարոզէր զանճառելի Երրորդութեանն զմի արարչական զաւրութիւնն եւ զմարմնանալն Որդւոյն Աստուծոյ եւ զբազում եւ զանազան նշանագործութիւնս յերկրի առնել, զխաչելն եւ զմեռանելն եւ յերրորդ աւուր յառնել եւ նովին մարմնով ի յերկինս վերանալ, նոյնպէս եւ յերկրորդ գալստեանն երեւել՝ դատելով զկենդանիս եւ զմեռեալս։ 54 Եւ խնդութեամբ ընկալեալ՝ հաւատացին աւետարանական բանին զառաջինս։    55 Իսկ ամենաչարն սատանայ մտեալ ի սիրտս նոցա՝ գրգռէր չարանալ ընդ կենսատուր հրամանին բանիցն Տեառն։ 56 Սկսան դնել բաղբաղայս իմն ճշմարիտ վարդապետական բանից երանելոյն, քանզի ի քարոզութեանն ասէր զկամս բարերարին Աստուծոյ՝ ոչ աւերել եւ ոչ յափշտակել եւ ոչ գողանալ, այլ վաստակել ձեռաւք եւ վայելել մարդաբար եւ երանելի լինել Աստուծոյ։ 57 Եւ ասեն. Հայոց արքային կեղծաւորութիւն է այդ. արգելուլ զմեզ յաւարէ Հայաստան աշխարհին կամին. եւ իւ կեցցուք, զի ոչ աւերեսցուք եւ ոչ յափշտակեսցուք։ 58 Ապա եւ զթագաւորն եւս խոնարհեցուցեալ յիւրեանց ամենաչար կեղծաւորութիւնն։ 59 Յայնժամ կալեալ զմանուկն Գրիգորիս՝ ընդ ամեհի ձիոյ կապեցին զագոյն եւ արձակէին ի դաշտին Վատնեա։ 60 Եւ այսպէս պսակէր սուրբն, զոր բարձեալ աշակերտացն՝ բերէին յԱմարաս գիւղաքաղաքն, որ էր ի գաւառին Հաբանդեայ։ 61 Անդ եդին առ եկեղեցւոյն՝ հուպ ի բեմն՝ ի հիւսիւսոյ կողմանէ, եւ զսուրբ արեւնն Զաքարիայի ի միում ապակեղէն շշի եդեալ, եւ ի միւսում շշի՝ զերանելւոյն Պանտալիոնի զնշխարս, եւ եդեալ զերկոսեան զշիշսն  ընդ ամենասուրբ նշխարս մանկանն Գրիգորիսի։ 62 Եւ ինքեանք փախստեա ի Հայս անկանէին, վասն զի Սանեսան բազում եւ անթիւ զաւրաւքն Հոնաց ի Հայս արշաւէր։ 63 Եւ աստուածային բարերարութեանցն զաւրութիւն տուեալ Հայաստան նախարարացն՝ առ ի խնդրել զվրէժ արեան մանկանն սրբոյն Գրիգորիսի։ 64 Եւ ամենայն բազմութիւն զաւրացն առ հասարակ ի սուր անկեալք, եւ ոչ մնաց գուժաբեր յաշխարհն Մասքթաց, այլ եւ զամենեսեան խողխողեալ սատակէր յիւր ազգայնոցն սրոյ։    65 Իսկ ընդ ժամանակս ընդ այն բերդաքաղաքն՝ անուանեալն Ցրի, ապստամբեալ յԱղուանից թագաւորէն եւ ձեռն տուեալ ի Պարսից արքայն, եւ եկեալ Արգեսացիք՝ ունէին զքաղաքն։ 66 Անդ գտեալ զերէցն Դանիէլ՝ զաշակերտ մանկանն Գրիգորիսի, զոր թողեալ էր ի սպասաւորութիւն սրբոցն, եւ զմանուկ մի ճիղբ, զոր գտեալ երիցուն, որ լսէր հաւատոյն Քրիստոսի եւ հաւատացեալ առնոյր զքրիստոսական կնիքն եւ անդէն աշակերտէր երիցոյն, եւ ըմբռնեալ զերկուսեանն, ի կապանս եւ ի չարչարանս արկեալ՝ ստիպէին լինել մոխրապաշտ դիւացն աղտեղութեան։ 67 Եւ իբրեւ ոչ կարէին գամագիւտ լինել բռնութեամբ, մաղթէին զճիղբ մանուկն եւ ասէին. Մերոց աշխարհիս մարդ ես, զմեր կամս արա, եւ մեծարու առնեմք զքեզ ի մերում իշխանութեանս։ 68 Եւ երանելին պատասխանի արարեալ՝ Լաւ լիցի յառաջագոյն քան զերէցն մեռանել ինձ վասն անուանն Քրիստոսի, քան բնականալն ի յարկս մեղաւորաց։ 69 Եւ վաղվաղակի սրով գլխատեալք՝ ընդունէին զերանութեան զպսակն եւ զամենավայելուչ նահատակութեան յաղթանակ մրցանակն՝ ընդ իւրեանց հոգեւոր հաւրն՝ մանկանն Գրիգորիսի։ 70 Զորս առեալ Ասորեաց ուրումն աբեղայից՝ տանէին ի Հակու անուանեալ գիւղն, եւ անդ եդեալ ի գերեզմանի։ 71 Եւ ինքեանք ի տեղւոջն վանս շինէին, եւ անդ է, ասեն, նշխարք երանելեացն մինչեւ ցայսաւր։    72 Եւ լինէր այն առ Քաջիւն Վաչէիւ՝ Աղուանից արքայիւ։ 73 Եւ ամբարեալ ծածկեալ կային երանելեացն ամենասուրբ նշխարքն մինչեւ ցթագաւորութիւնն երկրորդ՝ Բարեպաշտ Վաչագանայ՝ Աղուանից արքայի՝ որդւոյ Յազկերտի՝ եղբաւր Վաչէի՝ սրբոյ արքայի։ 74 Քանզի ի Քաջն Վաչագանայ մինչեւ ի Վաչէ թագաւորք էին Աղուանից թուով Թ ըստ կարգի, որոց տասներորդ՝ բարեպաշտ եւ աստուածասէր թագաւորն Վաչագան՝ Աղուանից արքայ.[ÉԺԵ. É]     1 Éեւ թիւ անուանցն չէ յայտ մինչեւ ցՔաջն Վաչագան, որ էր ի մեծ ազգէն Արշակունեաց։ 2 Եւ որ ըստ կարգի կացին թագաւորք տանս Աղուանից՝ անուանք են այսոքիկ. Վաչագան Քաջ, Վաչէ, Ուռնայր, Յաւչագան, Մերհաւան, Սատոյ, Ասայ, Եսվաղէն, Վաչէ, ապա Բարեպաշտն Վաչագան՝ արքայ Աղուանից։ 3 Յորոց բազումք ի սոցանէն քրիստոսասէրք եւ բարեպաշտ վարուք կեցեալ՝ տարան զյիւրաքանչիւր ժամանակի վաղճան, սակայն ոչ ինչ ումեք ի նոցանէն այսպիսի աստուածային եւ հոգեւոր ծածկեալ գանձ յայտնեալ ընձեռնեցաւ, որպէս վերջին Վաչագանայ՝ բարեպաշտ Աղուանից արքայի։ 4 [Եւ ի հրամանէ Պերոզի՝ պարսից արքայի, շինեցաւ ի Վաչէէ Պերոզապատ մեծ քաղաքն, որ այժմ կոչի Պարտաւ։][ԺԶ. Կեանք եւ վարք եւ կարգաւորութիւնք Աղուանից, որ ի Վաչագանայ արքայէ եդան. եւ գիւտք նշխարաց սրբոց]    1 Իսկ զերեսուն ամ ի Վաչէէ մինչեւ ցՎաչագան Բարեպաշտն առանց թագաւորի կացեալ աշխարհս Աղուանից. քանզի ամենաչար եւ ամբարիշտ թագաւորն Պարսից Պերոզ զայրացեալ մոլեգնէր իբրեւ զկատաղեալ շուն, կամէր բառնալ զամենայն թագաւորութիւնս աշխարհի եւ միանգամայն շարժել զեկեղեցիս եւ բառնալ զկարգ քրիստոնէութեան եւ հաստատել կարգել յիւրում իշխանութեանն զմոգութեան դիւապաշտութիւնն։ 2 Որ բազում անպարտ արիւնք երանելի եւ սուրբ վկայիցն Քրիստոսի ի պղծալից նորա ձեռացն հեղոյր յերկիր, եւ յոյժ անթիւ անմեղաց անձինք խողխողեալ լինէին սրով չարին։ 3 Այլ եւ կանայք տղայովք հանդերձ արտաւսրահառաչ ձայնիւ գերեալք լինէին յաւտար աշխարհ՝ ի դառն ստրկութիւն։ 4 Եւ բազում նախարարս Հայոց, Վրաց եւ Աղուանից ի մոգութիւն դիւցապաշտութեանն առ ի ածել կործանէր, եւ զոմանս բռնութեամբ, եւ զոմանս պարգեւաւք՝ մեծամեծ իշխանութիւնս ընձեռելով։ 5 Եւ ի տեղիս տեղիս ատրուշանս կանգնեալ՝ զաւրանայր կրակալոյց պաշտամունքն դիցն աղտեղութեան։ 6 Եւ ազգի ազգի աղանդք չարախոհն սատանայի յոլովեալ թշուառացուցանէին զհիքացեալ մարդիկ աշխարհին Աղուանից, ամենապիղծն զրպարտեալ ապստամբութեամբ պատճառաւ, կապանաւք եւ բանդիւք նեղէր եւ ակամայ ի մոգութիւն խոնարհեցուցանէր։     7 Ընդ նոսին եւ Վաչագան առ բուռն եւ սաստիկ չարութեան թագաւորին յակամայ հաւանէր մոգութեանն, այղ գաղտ յաղաւթս եւ ի պահս եւ ի Քրիստոսի խոստովանութեանն կանխէր հանապազ։ 8 Մինչեւ այց արար ամենողորմն Աստուած հեղման արեան սրբոց վկայիցն Քրիստոսի եւ աւերածոյ սրբոյ եկեղեցւոյ եւ ի զուր խողխողման ծերոցն եւ երիտասարդացն եւ գերութեան կանացն եւ տղայոցն եւ կորստեան հոգեացն անմեղաց, որ մոգութեամբն եղեն հիքացեալք։ 9 Եւ առաքեաց գաւազան բարկութեան բռնաւոր եւ արիւնարբու թագաւորին Պարսից զՀեփթաղական ազգն, որոց հարեալ սատակեցին եւ համաջինջ արարին զամբարիշտ իշխանսն Պարսից աշխարհին հանդերձ խառնիճաղանճ ռամկաւքն, անթիւ զաւրացն բազմութեամբք։    10 Եւ թերեւս ի վերայ սորա մարգարէանայր երջանիկն Եսայիաս, զտեսիլն, զոր տեսանէր ի վերայ Բաբելոնի. Բա, դիմեալ գան հսկայք՝ յագեցուցանել զսրտմտութիւն իմ. խնդան, գան միանգամայն եւ թշնամանեն։ 11 Տէր զաւրութեանց հրաման ետ ազգաց բազմաց՝ գալ ի յերկրէ հեռաստանէ, եւ հասեալ է Տէր իւրաւք սպառազինաւք։ 12 Ողբացէք, ամենայն պիղծ, չար զաւակքդ, զի մերձ է աւր Տեառն, եւ բեկումն յԱստուծոյ հասեալ է ի վերայ ձեր։ 13 Վասն այսորիկ ամենայն ձեռք լքցին, եւ երկունք կալցին զքեզ՝ իբրեւ զկանայս ծննդականս, զի ահաւասիկ աւր Տեառն հասեալ է ի վերայ քո, մարդախողխողդ, անհնարին, անբժշկելի բարկութեամբ անզաւակեցուցանել զքեզ յերկրէ եւ իջուցանել զհնացեալ չարութեամբ անձնդ սրախողխող տրտմութեամբ ի դժոխս Եւ կորուսցէ զհպարտութիւն անաւրինիդ, եւ զբարձրութիւն ամբարտաւանիդ կորացուցեալ՝ յերկիր կործանեսցէ։ 14 Քանզի որ ըմբռնեսցին ի չար զաւակէն, ի պարտութիւն մատնեսցին եւ, ժողովեալք ի միասին՝ սրով խողխողեսցին եւ զորդիս նոցա առաջի նոցա սատակեսցեն եւ զտունս նոցա աւար հարկանիցեն, եւ զկանայս նոցա առաջի նոցա խայտառակեսցեն, եւ լցցին տունք նոցա աղաղակաւ եւ գուժիւ։    15 Զաւակ չար, պատրաստեա զորդիս քո ի սպանումն վասն մեղաց հաւրդ իւրեանց, զի մի յարիցեն եւ ժառանգեսցեն զերկիր եւ լցցեն զնա պատերազմաւք։ 16 Յարուցից ի վերայ նոցա, ասէ Տէր, Սաբաւովթ եւ կորուսից զանուանս նոցա յերկրէ եւ՝ զզարմ եւ զզաւակ։ 17 Ամենայն թագաւորք ազգաց ննջեսցեն պատուով, այր իւրաքանչիւր՝ ի տան իւրում, եւ որդիք նոցա յաջորդեսցեն զթագաւորութիւնս նոցուն։ 18 Այլ դու անկցիս ի վերայ լերանց իբրեւ զմեռեալ գարշելի ի մէջ բազում դիականց կոտորելոց սրով եւ իջելոց ի դժոխս, զի ապականեցեր զերկիր իմ եւ զժողովուրդ իմ անողորմ կոտորեցեր. արդ՝ այսուհետեւ մի մնասցես յաւիտեան։    19 Որում արդարեւ երկրորդեալ՝ կատարեցաւ մարգարէութիւնս այս ի վերայ Պարսից թագաւորին՝ ամենաչարին Պերոզի։ 20 Քանզի սկայաբար, հրամանով աստուածային զաւրութեանն եկեալ Հեփթաղական ազգն՝ յագեցուցանել զսրտմտութիւն բարկութեան Տեառն։ 21 Զի նախ զորդիս նորա առաջի նորա հարեալ սատակեցին սրով բերանոյ զչար զաւակսն եւ զբաւանդակ նախարարսն եւ զկուսակալսն աշխարհին, ընդ նմին եւ՝ զխառնիճաղանճն անթիւ զաւրացն բազմութիւնսն։ 22 Եւ զնոյն ինքն զթագաւորն, զամենաչարն զՊերոզ, ասեմ, սրով խողխողեալ ի մէջ անթիւ դիականցն լինէր կորուսեալ եւ զթաղումն իշոյ թաղեցեալ։ 23 Եւ զամբարշտութեամբ մթերեալ անբաւ մեծութիւնն աւերեալ՝ ի բաց բառնային եւ զկանայս նոցա խայտառակէին եւ ոչ խնայէին ի մանկունս նոցա եւ ոչ ողորմէին որբոց նոցա։ 24 Եւ արդարեւ յագեցուցին զսրտմտութիւնս բարկութեանն Տեառն։ 25 Եւ զհատուցումն չարեացն, զոր զամենայն ազգացն հատուցանէր արիւնարբուն Պերոզ, եւթանասնիկ տուժեցաւ, եւ դարձաւ չարն ի գլուխ նորա։    26 Յայնժամ լցաւ եկեղեցի Աստուծոյ երանութեամբ, զի զչար մանկունսն զայրացուցչին կալեալ՝ հարին ոչ զքարին, այլ զբերանոյ սրոյ թշնամեացն, եւ այսպէս չարազրաւ մահուամբք քերքեցան ի կենցաղոյս։ 27 Այլ եւ զնոյն ինքն զպիղծն հանդերձ չար զաւակաւն սրախողխող չարամահ դառնութեամբ բառնային յաշխարհէ։[ԺԷ. Թագաւորելն Վաղարշակայ եւ ի նմանէն առնուլ Վաչագանայ զիւր թագաւորութիւնն Աղուանից]    1 Եւ յետ բառնալոյ չարին Պերոզի չարաչար մահուամբ յաշխարհէս թագաւորէ Վաղարշակ՝ հաւրեղբայր նորա։ 2 Եւ կատարի առ Վաչագան արքայի Տէրունեան ասացեալ բանն, եթէ՝ որ արասցէ եւ ուսուսցէ, նա մեծ կոչեսցի յարքայութեանն Աստուծոյ։ 3 Զայս իսկ արար աստուածասէր արքայն Վաչագան՝ յառաջ զինքն դարձուցեալ ի մեղանչական գործոց եւ ի չար ճանապարհէն՝ եւ գործել բազում եւ զանազան առաքինութիւնս, եւ զյոլով աշխարհս ի դիւական չարագործ պաշտամանէն ի սուրբ եւ յուղիղ աստուածպաշտութեանն դարձուցանել ի պողոտայն, եւ բարի քաւութեամբ աւարտել զառաքինութիւնն։ 4 Քանզի զիւրոյ աշխարհին նախարարքն, որք միանգամ մոգութեամբն աղտեղացուցեալ էին՝ զոգւոցն զխոհականութիւն դիցն գարշելի պաշտմամբք եւ զմարմինս պղծալից պոռնկութեամբ խենեշացուցեալ, յորդորական խրատու ածէր ի խոստովանութիւնն Քրիստոսի ճշմարտութեանն եւ ուսուցանէր Աստուածաշունչ Գրոց վկայութեամբ, եթէ հաւաստեաւ լինելոց է յարութիւն մեռելոց՝ յարութերամբ Աստուածորդւոյն Յիսուսի, եւ անշէջ հրովն դառն դատաստան յանանց յաւիտենին յաւիտենից՝ ուրացողաց եւ ոչ խոստովանելոց եւ ամբարիշտ չարագործաց, եւ մշտնջենաւոր եւ անճառելի փառաց պարգեւք՝ խոստովանողաց զանքննելի զԵրրորդութեանն մի աստուածութիւն եւ ըստ կամաց նորուն աստուածութեանն՝ բարեգործութեամբ յարուցելոց։ 5 Եւ որք յետ շնորհի աւազանին փրկութեան էին զառածեալք ի մոգութիւն, ապաշխարութեամբ հաստատէր։ 6 Եւ որք ի տղայութենէ իսկ երթեալ էին զհետ կորստեան ճանապարհին, հրամայէր լուսաւորել աւազանին փրկութեամբ եւ արժանաւորս առնէր ճաշակման ամենասուրբ մարմնոյ եւ արեան կենդանացուցիչ Որդւոյն Աստուծոյ։ 7 Եւ ինքն յոյժ ցնծացեալ խրախանայր ոչ այնչափ ընդ թագաւորութիւնն, որչափ ընդ բոլոր նախարարաց աշխարհին միաբանութեամբ հաւասարել ուխտի եկեղեցւոյ սրբոյ՝ լուեալ ի կենարար պատուիրանէն, եթէ՝ որ դարձուցանէ զոգի ի մոլարութեան ճանապարհէն եւ ուսուցանէ առաքինասէր վարս, զիւր հոգին փրկեսցէ ի մահուանէ եւ քաւեսցէ զբազմութիւն մեղաց իւրոց։ 8 Եւ աւր քան զաւր առատապէս յորդորելով յաստուածասէր պաշտամունս՝ անձանձրոյթ զյիշատակս սրբոցն կատարէր։    9 Հրաման տայր այնուհետեւ Արցախ ամուր աշխարհին յիւրում ծառայութեանն ի բաց լքանել թողուլ զդիւապաշտութեանն զկարգս՝ զաղտեղի դիցն զոհամատոյց պաշտմունս։ 10 Յոյժ բարեմիտ եւ բարերար եւ աշխարհաշէն եւ խաղաղասէր գոլով՝ հրաման տայր ամենայն կողմանց իւրոյ թագաւորութեանն, զորոց չարին Պերոզի զթագաւորութիւնն հանեալ էր եւ զիշխանաց հայրենի եւ զբնիկ իշխանութիւնն բարձեալ էր, անդրէն առ իւրաքանչիւրսն դարձուցանել զտէրութիւնն։     11 Յայնժամ ամենայն նախարարքն Աղուանից, առեալ զիւրաքանչիւր իշխանութիւնս՝ միաբանեալ առնուն զՎաչագան ի յիւրեանց հայրենի թագաւորական զաւակէն, քաջարութեամբ իմաստուն եւ վարժ խոհականութեամբ, բարձր եւ վայելուչ հասակաւ, որդի Յազկերտի՝ եղբաւր Վաչէի՝ Աղուանից արքայի, եւ տարեալ թագաւորեցուցանէին ի ձեռն Վաղարշու՝ արքային Պարսից։ 12 Եւ եկեալ յաշխարհն Աղուանից՝ խնդրէր հնարս պատճառանաց, որով մարթասցէ ի բաց թողուլ զաստուածուրաց մոգութեանն զդէնն եւ յայտնապէս իսկ բերել զխոստովանութիւնն՝ զՔրիստոս Աստուած ճշմարիտ գոլ։     13 Յայնժամ նախախնամութեամբ մեծին Աստուծոյ ազդեալ ի միտս թագաւորին՝ հրաման տայր Վաղարշակ արքայն Պարսից, եթէ զիւրաքանչիւր աւրէնս հաստատուն պահեսցեն ըստ իւրաքանչիւր ախորժելոյ կամացն եւ մի զոք վտանգեալ՝ դարձուցանել ի մոգութեան կրաւնս։ 14 Եւ լուեալ զայս բարեպաշտ եւ աստուածասէր արքային Վաչագանայ, բազում խնդալից բերկրանաւք դիմեալ յեկեղեցի Աստուծոյ՝ բազում աղաւթիւք եւ արտասուաւք խոստովանէր զմշտնջենաւոր եւ զանճառելի Սուրբ Երրորդութիւնն եւ մաղթէր բազում աղաչանաւք զեպիսկոպոսսն եւ զերիցունսն եւ զանապատականսն եւ զամենայն ուխտաւորս եկեղեցոյ՝ ցաւակից եւ աղաւթակից լինել իւր առ ի հաշտեցուցանել զամենողորմն Աստուած։     15 Եւ ինքն ի պահս եւ յաղաւթս եւ յողորմութիւնս աղքատաց առատապէս կանխէր՝ հայեցեալ յերանելին Պետրոս, եթէ յետ ուրացութեանն կարաց գլուխ առաքելոցն լինել եւ միանգամայն փակակալ եւ իշխան երկնից արքայութեանն։ 16 Եւ դարձեալ՝ այլ ոմն յաշակերտացն Տեառն թերահաւատեալ եւ յետոյ Տէր եւ Աստուած խոստովանեալ՝ կալաւ զկարգ առաքելութեանն։ 17 Եւ այլ եւս բազումք եւ յոլովք մեղուցեալք ի ծայրս առաքինութեանն ընթացան եւ եղեն ժառանգաւորք մշտնջենաւոր եւ վայելչական արքայութեանն։    18 Ընդ որս եւ բարեպաշտն Վաչագան հայեցեալ՝ սրբեալ մաքրեաց զինքն յստակ հաւատոյն առաքինութեամբ ճշմարիտ դարձին առ ճշմարիտ աստուածութիւնն։ 19 Եւ այլոց եւս բազմաց եւ բազում աշխարհաց բժիշկ լինել դարձի առ բոլորեցունցն Աստուած՝ Յիսուս Քրիստոս, եւ ազատել ի դառն սատանայական ծառայութենէ։ 20 Քանզի բժիշկ այն իսկ է հմուտ եւ առաւել տեղեակ բժշկութեան արուեստին, որ յիւր մարմինն առեալ է դժնդակութիւնս սրոյ խոցման եւ զառողջութիւն ի ձեռն հնարից եւ բազում պաճարանաց բժշկական դեղոց ընկալեալ՝ նովին դեղովք եւ զայլս վիրաւորեալսն կարող է վաղվաղակի ածել յառողջութիւն։ 21 Սոյնպէս եւ մեղուցեալ ոք, որ դառնայ առ Աստուած յամենայն սրտէ, եւ բժշկական դեղս ապաշխարութեան ընդունի առողջութիւն հոգւոյն, եւ նովին կենսաբեր դեղովն խոստովանութեամբ եւ ապաշխարութեամբ կարէ եւ այլոց եւս առողջացուցիչ եւ նորոգիչ գոլ հոգւոց եւ անմահացուցիչ մարմնոց, եւ դառնալ ամենեւիմբ ի սուրբ եւ ի պարկեշտ քրիստոնէութեանն պաշտաւն։    22 Պատուհաս մեծ եւ տուգան ի վերայ ածէր եւ կարգէր, որ ոք բագին արասցէ եւ դիւթ հարցէ, եւ կամ եթէ զինչ եւ իցէ, որ դից աղտեղեաց պաշտաւն տարցէ եւ զկարգս քրիստոնէութեան ամբողջ եւ հաստատուն ոչ պահեսցէ։ 23 Եւ զկախարդս եւ զդիւթս եւ զքուրմս յետ մի անգամ եւ երկիցս խրատելոյ եւ ի նմին չարութեան գտցի ի գործ, յայնժամ չարաչար տանջանաւք եւ գանիւք կապանաւք ի դուռն արքունի հասուցեալ՝ մեծագոյն պատուհաս կրեսցեն։ 24 Եւ զբազում կախարդս այնուհետեւ եւ զդիւթս եւ զքուրմս, զոմանս խեղելով, զոմանս շկաւթակս առնելով եւ զոմանս յստրկութիւն արկանելով եւ զյոլովս խրատելով՝ տուեալ զքրիստոսական կնիքն՝ առնէր ուսեալս աստուծագիտութեան ճանապարհին։ 25 Եւ կարգէր տեղեաց տեղեաց եպիսկոպոսունս եւ երիցունս եւ հայեցողս, եւ ի Կամբէճս եւ յԱղուանս զնոյն հրամանս սաստից կարգեալ հաստատէր։ 26 Եւ այսպէս եպիսկոպոսք եւ երիցունք եւ սարկաւագունք եւ բոլոր իսկ ուխտ եկեղեցոյ մեծարեալք եւ յարգեալք լինէին յամս թագաւորութեանն բարեպաշտին Վաչագանայ։ [ԺԸ. Վասն կարգելոյ դպրոցս արքային Վաչագանայ չարածնունդ մանկանցն դիւթաց, եւ գտանել զպիղծ աղանդն մատնահատութեան, եւ վաղճանի նոցուն]    1 Յաստուածուստ պսակեալն այն Վաչագան, ժողովեալ զմանկունս կախարդացն եւ դիւթաց եւ քրմաց եւ մատնահատաց եւ դեղատուաց՝ հրամայէր ի դպրոցս ունել եւ ուսուցանել զաստուածեղէն ուսմունս եւ տեղեակս առնել վարուց քրիստոնէութեան եւ կալ հաստատուն ի հաւատս Երրորդութեանն եւ ուղղել յաստուածպաշտութիւն զիւրեանց ամբարիշտ հայրունեան ազգս, իսկ զյոլովս ի մանկանցն՝ յիւր սեփհական գիւղն Ռուտակ անուն ժողովել։ 2 Կարգէր ռոճիկս եւ դպրապետս ի վերայ եւ հրամայէր վարժել եւ հմուտ լինել կարգի քրիստոնէութեանն։ 3 Եւ յորժամ ինքն ի գիւղն գայր ի կատարել զյիշատակս սրբոցն, նստեալ ինքն թագաւորն ի դպրոցատանն՝ զորդիս դիւթացն եւ քրմացն զինքեամբ կացուցանէր՝ գոբողայաբար բակ առեալք բազմութեանն յոյժ։ 4 Եւ ոմանց գիրս եւ ոմանց պնակիտս ի ձեռն ունելով, եւ միաբան առ հասարակ ամենեցուն մեծաձայն հրամայէր կարդալ եւ ինքն, զուարճացեալ ի մէջ նոցա՝ յաւրանայր իբրեւ մեծագոյն իմն գտեալ պարգեւս համարէր անձին։     5 Այլ եւ ձեռն եւս արկանէր յուզել եւ քննել եւ խնդրել զչար աղանդն մատնահատութեան, քանզի երկոքեան մարդասպանութեան են աղանդք։ 6 Եւ մինչդեռ յայսմ էր ի խնդրուածս, մարդասէրն Աստուած կամեցաւ յայտնել սմա եւ ի ձեռն Աստուածասէր թագաւորին բառնալ զչար աղանդն յաշխարհէ։ 7 Քանզի ի բազում ժամանակաց, որպէս լուեալ էր, վարէր չարագործութիւնս այս յաշխարհիս Աղուանից, եւ նախկին թագաւորացն աշխարհին Աղուանից ոչ կարացեալ ի բուռն առնուլ եւ կամ թէ անփոյթ իսկ արարեալ։ 8 Իսկ անիծեալ եւ չար Պարսիկ մարզպանքն, շատ անգամ ի բուռն առեալ զնոսա եւ կաշառաւք կուրացեալք՝ ի բաց թողուին։    9 Իսկ ի ժամու միում, մինչդեռ կատարէին զչար գործս մատնահատութեանն յամուր մայրւոջն առ ափն Կուր գետոյ՝ չորիւք ցցուք պրկելով զչորեցունցն բութոցն կապեալ զմանուկ մի, եւ մորթէին կենդանւոյն, այլ ումեմն մանկագոյն պատանեկի դէպ եղեւ ճանապարհաւ հուպ անցանել առ նոքաւք, եւ ի վայիւն անդր ի ներքս յարեալ՝ տեսանէր զմարդախողխող չարագործացն աւճիրս։ 10 Եւ նոցա զհետ ելեալ մանկանն՝ կամէին ունել եւ զնա եւս։ 11 Եւ փախստեա եղեալ մանկանն՝ անկանէր ի գետն մեծ Կուր, եւ ի միջի գետոյն ծառ մի ի կղզւոջն դիպեալ, եւ ի լուղ անցեալ՝ ելանէր ի ծառն՝ չգիտելով չարագործացն, եւ ի միտ առեալ՝ ճանաչէր զմարդիկն։ 12 Անտի զերծեալ անցանէր ընդ մեծ գետն եւ եկեալ փութապէս՝ պատմէր արքային։    13 Եւ զայս լուեալ թագաւորին, յաղաւթս կացեալ՝ գոհանայր զմարդասիրէն Քրիստոսի։ 14 Եւ հրամայէր ուխտի եկեղեցւոյն պահել եւ պաշտաւն առնել առ Աստուած խնդրուածովք, զի յայտնեսցի չար դիւապաշտութիւնն եւ բարձցի յաշխարհէս։ 15 Քանզի սկզբնաչարն սատանայ արկեալ ափշումն մտաց չար արբանեկացն իւր, մինչ զի անկարելի ումեք էր զչար աղանդոյն գործաւնեայսն ի խոստումն ածել։ 16 Եւ իբրեւ հրամայեաց թագաւորն ունել զմարդիկն, զորս ի խողխողմանն իսկ տեսին, եւ յոլովագոյն այլ եւս մարդիկ, զորս համբաւով գիտէին, եւ բազում գանիւք եւ չարաչար տանջանաւք ի փորձ առեալ՝ ոչ կարէին խոստկացուցանել զչարագործսն։ 17 Ապա բարկ քացախ եւ բովրակ խառնեալ եւ զերկրեալ զչարագործսն՝ արկանել հրամայէր ընդ ունչսն, մինչեւ աչքն լսնագոյն եղեալ՝ շրջէին համայն։ 18 Եւ յայնմ եւս դառն տանջանսն զոչ եւ զուրաստ կալեալ՝ չլինէին խոստուկ։    19 Իսկ իբրեւ յԱստուծոյ յաջողեալ էր ի ձեռն թագաւորին, որպէս եղեւն ասացեալ՝ բառնալ զչար աղանդն յաշխարհէս, իմաստութեամբ խորհեցաւ ածել ի խոստումն։ 20 Հրամայէր զամենեսեան տանել ի տեղի սպանմանն, եւ զմիումն ի նոցանէն, որ էր մանկագոյն աւուրբք, զառաջեաւ իւր հրամայեաց թողուլ եւ երդուաւ մեծապէս, եթէ՝ զքեզ չհրամայեմ սպանանել, եթէ խոստուն լինիս եւ հաւաստեաւ ցուցանես զհանգամանս դիւապաշտութեանն։ 21 Եւ մանկանն սկսեալ եւ զգլուխն զերկիր ածեալ եւ պատմեալ զխորհուրդս չար աղանդին, ասէ. Դեւն յայտնապէս գայ ի մարդոյ կերպարանս եւ հրամայէ երիս դասս լինել, եւ մէն երիս մարդս ունել, եւ մի խոցել, եւ մի սպանանել, այլ ողջոյն հանել զմորթն եւ լուծանել զաջոյ ձեռինն զբոյթն եւ մորթովն տանել ընդ լանջսն եւ ի ձախոյ ճկութէն հանել, եւ լուծանել զձախոյ ճկոյթն եւս ի ներքս։ 22 Նոյնպէս առնել եւ զոտիցն, մինչդեռ կենդանի կայր մարդն, եւ ապա սպանանել, եւ զմորթն հանել եւ կազմել եւ դնել ի սապատի։ 23 Եւ իբրեւ ժամանակ չար պաշտամանն եկեալ լինի, արարեալ աթոռ երկաթի ծալածոյ, եւ ոտքն այն մարդոյ ոտիցն նմանութիւն, զոր բերեալ իսկ՝ տեսաք, բազումք եւ հանդերձ ինչ պատուական դնեն ի վերայ աթոռոյն։ 24 Եւ եկեալ դեւն՝ զգենու զհանդերձն եւ նստի ի վերայ աթոռոյն, եւ առեալ զեն մարդոյն զմորթն մատամբքն հանդերձ։ 25 Տեսանի եւ, եթէ չկարեն ունել զսակն, զծառոյ կեղեւ հրամայէ հանել։ 26 Եւ արջառ կամ ոչխար զենեալ առաջի նորա՝ զոհ առնեն, եւ ուտէ եւ ըմբէ ընդ չար պաշտաւնեայսն իւր։ 27 Եւ ձի թամբեալ եւ սանձեալ կազմ պահեն, եւ հեծեալ ի ձին՝ արշաւէ այնքան, մինչեւ զկայ առնու ձին, եւ ապա ինքն չքացեալ աներեւութանայ։ 28 Այնպէս առնէ տարւոյ տարւոյ։ 29 Եւ եցոյց զայր եւ զկին աղանդին չարութեան։ 30 Եւ ապա այլք եւս եկեալ յաղանդոյն՝ զնոյն խոստովանեցան։     31 Եւ հրամայեաց ապա թագաւորն նմին առն, որ պատմեաց զայս ամենայն, եթէ՝ քեզ արեւդ շնորհեալ լիցի վասն երդմանն, զոր վկայեցի, բայց արդ՝ որպէս նոքա զայլսն առնէինն, դու նոյնպէս արա զնոսա։ 32 Եւ որպէս խոստուկն եղեւ, նոյնպէս արար զբազումս ի նոցանէն առաջի բազում արքայական բանակին։ 33 Եւ զկէսս ի նոցանէն յիւրաքանչիւր գեաւղս տա առնել առաջի նոցուն ընտանեացն՝ յիւրաքանչիւր դիրս նոյնպէս խողխողեալ։    34 Եւ զբազում զդեղատուս կալեալ՝ հրամայեաց սպանանել։ 35 Քանզի եւ այն աղանդ էր պաշտամանն, զոր դիւին ի տարւոջն միում մարդոյ հրամայէր տալ եւ սպանանել։ 36 Եւ եթէ այլում չկարէր տալ, այնչափ նեղէր դեւն, մինչ զի իւրումն ընտանւոյն տայր տալ զմահու դեղն։ 37 Եւ այլ եւս աղանդք դիւապաշտութեանն, զի մի դեւն կոյր առնէր, եւ միւսն՝ պիսակ, որք հեղգային առնել զպաշտաւնն չարութեան, եթէ զայլ ոք մատնեալ կախարդութեամբ չար դիւացն՝ զնոյն աղէտս տարակուսանաց կուրութեան եւ պիսակութեան ի վերայ հասուցանէին։ 38 Զորս ի բուռն առեալ թագաւորին՝ չարաչար տանջանաւք բառնայր յաշխարհէս։ 39 Եւ զաւազակս եւ զամենայն վնասակարս բնաջինջ արարեալ յաշխարհէն Աղուանից՝ իբրեւ զքաջ եւ զառաքինի մշակ ջերմագութ սիրով խնամ տանել անդաստանացն՝ զփուշն եւ զորոմն ի բաց խլելով եւ զսերմն բարի սերմանել եւ տարածանել՝ առ ի պտղաբերս առնելոյ զերեսնաւորս եւ զվաթսնաւորս եւ զհարիւրաւորս։     40 Յայնժամ բաւական եւ առատատուր ողորմածին Աստուծոյ հայեցեալ յառնն ամենաբաւ բարուցն վայելչութիւն եւ տեսեալ, թէ որպէս փոյթ ունի առ աստուածային կամացն կատարումն, այսուհետեւ շնորհեաց նմա՝ ուր ուրեք հոգեւորական եւ անպատում գանձ կայր ծածկեալ՝ նշխարք ամենասուրբ վկայիցն Քրիստոսի։[ԺԹ. Յայտնութիւն նշխարաց սրբոյն Զաքարիայի՝ հաւրն Յովհաննու եւ երանելւոյն Պանդալիոնի, որ վկայեաց ի Նիկոմիդեա քաղաքի, զոր տարեալ էր մանկանն Գրիգորիսի յաշխարհն Ճղբաց]    1 Բազում նշանք եւ արուեստք լինէին ի քաղաքն՝ անուանեալն Ցրի, ի տեղւոջն, յորում երանելի վկայիցն Քրիստոսի կային նշխարք։ 2 Իբրեւ ոչ ինչ ուրեք գիտելով զդիր նշխարաց սրբոցն՝ իմացան եւ բնակիչքն աշխարհին, զի աշխարհն հեթանոսք էին, այլ երթեալ ջերմոտք եւ ախտաժետք, հող առնուին յեկեղեցւոյն, ուր նշխարք սրբոցն կային, թէպէտ եւ բարբարոսք էին, լինէր մեծամեծ բժշկութիւն։     3 Իսկ ամենաչար Պարսկաց պապանձական պաշտաւնն զի միշտ հակառակ կայր եկեղեցւոյ Աստուծոյ, մտեալ Պարսիկ մի մոգ, ուր կային սուրբ Զաքարիանց նշխարքն, առ ի ծաղր առնելոյ կամէր զպէտս իւր վճարել։ 4 Եւ իբրեւ լուծեալ զխոնջանն, իսկոյն վայրեալ աղիքն, արտաքս թափեալ՝ չարաչար տանջանաւք ելանէր ի կենցաղոյս։ 5 Զայս նշանագործութիւն Յունան՝ Հոնաց եպիսկոպոսապետ, որ ի Մասքթաց աշխարհին էր եւ յոյժ ճշմարտախաւս, իւր իսկ ականատես եղեալ՝ պատմեաց։     6 Իսկ ի Հակու, ուր երանելեացն վկայից նշխարքն կային, որք վկայեցինն ի Ցրի քաղաքի առաջի Արգեսացւոյ պարսկին՝ երէցն Ցրոյ եւ Ճիղբ մանուկն, որ գլխատեցանն եւ բերան ի Հակու, այս վանաց երիցու երեւէր ի տեսլեան գիշերոյ, որում անուն էր Յակոբ, այր մի աւագաշուք, լուսաւոր կերպարանաւք, եւ միւս եւս մանուկ յաւրաց, նոյնպէս ահագին լուսաւոր կերպարանաւք, եւ ասէին. Երթ ի Ցրի եւ ասա գործակալի քաղաքին՝ Խոճկորիկ անուն՝ նախարար յԱղուանից աշխարհէն, մեք եւ նմա ցուցանեմք զտեսիլդ, սուրբք եմք յեկեղեցւոջն, հանէք դու եւ նա։ 7 Եւ անփոյթ արարեալ երիցուն։ 8 Եւ կրկնեալ եւ երեքկնեալ նոյն տեսիլն, եւ դարձեալ ի վերջ ընկեցեալ՝ անփոյթ առնէր, եւ ապա ուժգին անկեալ ի հիւանդութիւն մերձ ի մեռանել։ 9 Եւ եկեալ նոյն արք լուսաշուք եւ ահաւոր տեսլեամբ՝ ասեն ցերէցն. Էր աղագաւ մեռանիս, գիտես, եթէ՝ ոչ։ 10 Եւ նա ասէ՝ եթէ՝ ոչ, տեարք։ 11 Եւ նոքա ասեն. Վասն զի հեստեալ յամառեցեր եւ ոչ չոգար ի Ցրի առ Խոճկորիկն՝ առնուլ զմեր նշխարս անտի, ահա մեռանիս աւադիկ։    12 Եւ աղաչեալ երիցուն՝ հայցէր զբժշկութիւն, զի փութով երթեալ կատարեցից զհրամայեալսն։ 13 Եւ նոցա ձեռն եդեալ ի վերայ՝ կնքէին կենդանակի խաչի նշանաւն, առժամայն բժշկէին։ 14 Եւ վաղվաղակի ընդունէր զառողջութիւն եւ յարուցեալ գնայր ի քաղաքն Ցրի։ 15 Եւ իբրեւ գտանէր զԽոճկորիկ, որ էր գործակալ ի քաղաքին՝ յիւր վանսն երկու պատանեկաւքն, եւ նորա ոչ ինչ հարցաքննին արարեալ, այղ որպէս առն Աստուծոյ առնէր ընդունելութիւն։ 16 Եւ վասն զի ի տեսլեանն ասացեալ էր, եթէ Խոճկորիկայ նոյնպէս ցուցանեմ զտեսիլդ, երէցն ոչ ինչ ի վեր հանէր նմա զբանսն։ 17 Եւ իբրեւ յընթրեացն ի վեր յառնէին, երէցն երթեալ յեկեղեցւոջն հանգչէր՝ հանդերձ երկու եւս երիցամբք, որ ընդ գործակալին էին, եւ Խոճկորիկն՝ յիւրն վանսն՝ երկու պատանեկաւք հանդերձ գնայր ի հանգիստ։ 18 Եւ եկեալ նոյն արքն նովին ահաւորագոյն կերպարանաւք եւ ասեն ցԽոճկորիկն. Ի վեր արի, երթ յեկեղեցին, եւ սուրբքն անդ են. դու եւ երէցն հանէք։ 19 Եւ զարթուցեալ ի քնոյն՝ ասէր. Ուրեմն, ի ժամ վաղ չոգար, վասն այսորիկ է տեսիլդ։ 20 Եւ վաղվաղակի անդէն քունն առնոյր եւ դարձեալ երեւէր նոյն տեսիլն։ 21 Եւ ասէին. Ոչ եթէ վասն այնորիկ ասացաք, եթէ ի ժամ վաղ չոգար, այլ մեր նշխարքն կան յեկեղեցւոջն, երթ դու եւ երէցն, հանէք։ 22 Եւ զարթուցեալ յերկիւղ ահագին, դարձեալ քունն առնոյր քաղցրագոյն։ 23 Եւ եկեալ երրորդ անգամ նոյն արքն լուսազգեստք, յոյժ պայծառ կերպարանաւք շքեղացեալք, եւ ասեն. Արի, երթ յեկեղեցին, եւ տեսանես լոյս մեծ յեկեղեցւոջն։ 24 Եւ ուշ կալջիր լուսոյն. յորում տեղւոջ լոյսն ժողովի, անդանաւր կան նշխարք սրբոցն։ 25 Եւ նոյն տեսիլն ի նոյն ժամայն երիցս երեւեալ երիցուն։ 26 Եւ յարուցեալ երէցն՝ յեկեղեցւոյն ի դուրս ելանէր՝ գնալ առ Խոճկորիկն։ 27 Եւ սա առ երէցն չոգաւ՝ պատմել զտեսիլն։ 28 Եւ ի հանդիպիլն միմեանց, խոստովանեցան զմի պատճառս եւ պատմէին զտեսիլն իրերաց։     29 Եւ այնուհետեւ երէցն Յակոբ եւ նախարարն՝ Խոճկորիկ անուանեալ, եւ երկուս եւ այլ երիցունքն, որ էին ընդ գործակալին, եւ երկու պատանիքն, որոց տեառնագրեալ զինքեանս կենարար նշանաւ խաչիւն՝ դիմէին յեկեղեցին։ 30 Եւ իբրեւ մտին ի գաւիթ եկեղեցւոյն, կայր խաչ արտաքոյ դրանն, մաւտ առ բեմն, եւ արարեալ երկրպագութիւն առաջի խաչին, հայեցեալ տեսին լոյս սաստիկ յեկեղեցւոջն ահաւորագոյն յոյժ։ 31 Եւ ահացեալք յոյժ՝ անկան ի վերայ երեսաց առաջի սուրբ խաչին եւ ոչ կարէին համբառնալ զգլուխս իւրեանց յերեւեցեալ նորահրաշ լուսոյն։ 32 Եւ պաշտեցեալ սաղմոս մի՝ կամեցան յառնել եւ ոչ կարէին յահեղ լուսոյն։ 33 Եւ ասացեալ զերկրորդ սաղմոսն, չկարէին եւս այնու անգամ մի ի վեր յառնել։ 34 Եւ զերրորդն կատարեալ՝ աւգնութիւն առեալ յամենազաւրէն Աստուծոյ, որպէս թէ եկեալ մարդ ոք, զամենեսեան ի վեր առնոյր։ 35 Եւ բոլորեցունց դարձեալ կնքեալ զինքեանս նշանաւ Տէրունեան խաչիւն՝ ի ներքս յեկեղեցին մտանէին՝ լցեալ պայծառագոյն լուսովն, եւ պաշտէին մինչեւ ցառաւաւտն։ 36 Եւ ընդ այգանալն ժողովեալ սկսանէր լոյսն բաւանդակ ի բեմ անդր, եւ երթեալ միաբանէր ի տեղւոջն, ուր երանելեաց վկայիցն Քրիստոսի ամենասուրբ նշխարքն կային։ 37 Եւ յսպառել լուսոյն զաւրէն ճրագի՝ մերթ լուցանէր եւ մերթ անցանէր ի վերայ տեղւոյն, ուր սուրբ նշխարքն կային, մինչեւ նշանակէին զտեղին։ 38 Եւ ապա բացեալ գտին զնշխարսն երանելեացն եւ գիր յունարէն ի վերայ տարմանոյն զարմանալի, յորում սուրբքն կային, զայս աւրինակ. Ես՝ Գրիգորիս բերի զայս սուրբս՝ զերջանիկն Զաքարիա՝ հայր Յովհաննու, եւ զմեծ վկայն Քրիստոսի՝ Պանդալիոն երանելի, որ վկայեաց ի Նիկոմիդեա քաղաքի։ 39 Եւ ես աստէն վաղճանեցայ։ 40 Եւ առեալ լուանային եւ աւծանէին զնշխարս սրբոցն անուշ իւղով։ 41 Եւ կնքէր Խոճկորիկն իւրով մատանւով։ 42 Եւ ինքն աշտանակեալ ի ձի՝ ճեպով հասանէր առ բարեպաշտն Վաչագան եւ պատմէր զերեւումն մեծագոյն նշանացն։    43 Իսկ աստուածասէր թագաւորին յոյժ ցնծալից ուրախութեամբ զուարճացեալ՝ կանխէր յաղաւթս, եւ ի բարեբանութիւն մեծին Աստուծոյ գոհանայր զմեծագոյն տուելոյն զպարգեւս։ 44 Եւ անդէն վաղվաղակի հրամայէր լինել ժողով եպիսկոպոսաց եւ վանականաց եւ անապատաւորաց, մեծախումբ կատարէր զյիշատակ սրբոցն եւ զուարթ առատ առնէր զողորմութիւն առ կարաւտեալս եւ զեպիսկոպոսս եւ զերիցունս զգեցուցանէր պատուական հանդերձիւք։ 45 Եւ զՄանասէ՝ զիւր դրան երէցն, որ էր յոյժ հաւատարիմ, հանդերձ իւրովք պաշտաւնէիւք առաքէր փութապէս առնուլ առ իւր զամենասուրբ նշխարս վկայիցն։     46 Եւ ի գալ սրբոցն՝ ինքն թագաւորն հանդերձ թագուհւովն ի հետիոտս ելանէր ընդ յառաջ բազմամբոխ պաշտաւնէիւք, Տէրունեան պայծառացեալ խաչին նշանաւն եւ խնկաւք եւ զանազան ծաղկաւք եւ անթիւ ժողովոց բազմութեամբ՝ աւրհնել եւ փառաւորել հոգեւորական երգովք ի ձեռն առաքինասէր նահատակացն Քրիստոսի զՅիսուս զՔրիստոս՝ զճշմարիտն Աստուած։    47 Եւ այնուհետեւ զանազան թագաւորական զգեստուք յարմարեալ՝ զսպաս սրբոցն կազմէր ոսկւով եւ արծաթով եւ ակամբք պատուականաւք։ 48 Եւ հրամայէր առնել խորան փայտեղէն ծալածոյ եւ շիկակարմիր կազմել մորթւով եւ սպիտակ կտաւաւք, եւ ի ներքոյ դրուագեալ զհանգստարան սրբոցն եւ բոլոր կտակարանաց կայեանս։ 49 Եւ Շուշանիկ աշխարհատիկինն Աղուանից՝ յոյժ հաւատացեալ եւ բարեսէր կինն, զիւր մեծագոյն խորանն հրամայեաց ի շիկակարմիր խորանն ի սրբոցն ի վերայ հարկանել եկեղեցաբար, յորում պաշտաւնեայքն եւ թագաւորն եւ յոլով ի ժողովրդենէն կային ի ներքս, որ ի ջերմոյ տաւթոյն հով ունէր ի սուրբ խորանին եւ յանձրեւաբեր խոնաւէն ցամաք պահեսցէ, եւ բէժ կտաւով զմեծ խորանաւն շուրջ որմափակաբար պատեալ, յորում բանակն արքունի ի ներքս մտանէր ի ժամ պաշտամանն առաջի ամենասուրբ խաչին եւ երջանիկ վկայիցն Քրիստոսի՝ երկրպագութեամբ մաղթել զԱստուած եւ ունկն դնել Աստուածաշունչ Գրոց։    50 Եւ քանզի միշտ ընդ իւր առեալ կրէր զնշխարս երանելեացն, հրամայէր դեսպակ առնել յանուն Սրբոցն եւ նոյնպէս շիկակարմիր մորթովք կազմել եւ սպիտակազգեաց պատուական կտաւով ի վերայ յարմարել, եւ խաչ ոսկեղէն ի պատուականագոյն կազմեալ ականց, եւ զանուն թագաւորին ոսկեգործ քանդակով ի վերայ գրեալ, զոր ի վերայ դեսպակին հարեալ կանգնէին։ 51 Եւ գունակ գունակ կերպասուց յարքունական թագէն խաչին նշանք փողփողեալ շողէին։ 52 Եւ յարքունի ասպաստանէ սպիտակ ձիս ընտրեալ, զորս իւր իսկ յոյժ սիրելի եւ պատուականք երեւէին, եւ զագին ձիոցն կարմիր ներկուածով շառագունեալս տայր յարմարեալ, եւ պաշտակս յայտ արարեալ սրբոցն դեսպակի եւ ձիոցն սպաս ունել, եւ մի եւս ինչ ունել դեսպակին, բայց միայն սուրբքն եւ Աւետարանն՝ հանդերձ այլ եւս Աստուածաշունչ Գրաւք։ 53 Եւ սայղ եւս հրամայէր կազմել սպիտակ եզամբք լծելովք, որ զխորան սրբոցն բառնայցէ։ 54 Եւ երիցունս բազումս եւ սարկաւագունս եւ գրակարդացս եւ փսաղտս պահէր յարքունի դրանն, որք միշտ ի տուէ եւ ի գիշերի պաշտեալ՝ ունէին սպաս սրբոցն։     55 Եւ յորժամ չու լինէր բանակին յառաջ, սրբոցն ելանէր դեսպակ առաջի՝ սպիտակազգեաց կտաւով ծածկեալ եւ ոսկի խաչ ի վերայ դեսպակին՝ թագաւորական թագով, գունակ գունակ կերպասուցն փողփողելով, սպիտակ ձիովք, կարմիրազգեացն ընդելուզեալ կերպասուք, եւ զպուսն թագաւորական թիեացն կազմեալ թագաւ եւ բազմութիւն պաշտաւնէիցն առաջի եւ զկնի դեսպակին՝ խաչ ի ձեռն, սաղմոսանուագ երգով միաբանութեամբ բարեբանէին զԵրրորդութեանն մի զաւրութիւնն։ 56 Եւ ապա՝ դեսպակ աշխարհատիկնոջն եւ տիկնունի գունդն զհետ ընթացողաց։ 57 Եւ յորժամ կամէին բանակել, յառաջ սրբոցն հարկանէր շիկակարմիր խորանն, եւ խաչ ոսկի ի վերայ, եւ ապա սպիտակ մեծ խորանն ի վերայ, յոր եկեալ սուրբքն մեծաւ զգուշութեամբ, անոշագոյն խնկաւքն ծխեցելաւք եւ քաղցրաձայն սաղմոսանուագ երգովք ի սրբոցն հանգստարանն մտանէին, եւ ապա՝ արքունական խորանն, եւ այլ եւս զանազան պսակք արքունեացն հարեալ կազմէին։ 58 Եւ ինքն թագաւորն հանդերձ թագուհւովն եւ բոլոր բանակաւք կանխէր զցայգ եւ զցերեկ յաղաւթս Աստուծոյ եւ ի փառաբանութին սրբոցն։     59 Եւ զի մանուկ չէր աստուածասէր եւ բարեպաշտ թագաւորին՝ վանականաց ուխտադրութեան աղաչէր  զԱստուած ի ձեռն սրբոցն, զի շնորհեսցէ նմա զաւակ։ 60 եւ մարդասէրն Աստուած, ասէ, մատակարար բարեաց, լուեալ աղաւթից նորա՝ շնորհէր նմա զաւակ արու։ 61 Եւ խնդութեամբ ընկալաւ զպարգեւսն ի յԱստուծոյ ի ձեռն սրբոց վկայիցն, եւ դնէր անուն մանկանն Պանդալէոն՝ յանուն պատերազմող նահատակին Քրիստոսի Պանդալէոնի։ 62 Եւ զգուշութեամբ հրամայէր սնուցանել զմանուկն ընդ երկիւղիւն Աստուծոյ եւ միշտ առաջի ամենասուրբ վկայիցն Քրիստոսի՝ երկրպագութեամբ կանխեալ։    63 Եւ յորժամ յընթրիս լինէր բարեսէր թագաւորին, թակոյկ մի մեծ արծաթի յարքունի սպասէն լցեալ արքայի ըմպելի գինի, եւ երկուս արծաթի մեծագոյն սեղանս, լցեալս արքունական հացիւ հանապազ, առաջի արքունական սեղանոյն դնել հրամայէր, եւ սարկաւագ մի՝ յոտն կացեալ առ արքունական սեղանւոյն, եւ զոր ինչ ի սեղանն գայր, յամենայն խորտկացն առեալ՝ ի վերայ սեղանոցն դնէր։ 64 Եւ իբրեւ զրաւ լինէր սեղանոցն արքունի ընթրեաց, յայնժամ առեալ սարկաւագին՝ մատակարարէր աղքատաց։ 65 Եւ յամենայն կիւրակէի, յորժամ զաստուածեղէն խորհուրդն հանդերձեալ էին կատարել, եւ կենարար աւետարանական բանքն ընթերցեալ լինէին առաջի յոլովագոյն ժողովրդոցն, ոչ ունայնաձեռն երթայր թագաւորն յողջոյն Քրիստոսի Աստուծոյ։ 66 Եւ արդարեւ միշտ բեւեռեալ էր ընդ երկիւղիւն Քրիստոսի եւ ջերմախանդ սիրով փութայր հանապազ ի պահս եւ յաղաւթս՝ հանդերձ թագուհւովն եւ ամենայն դրամբն, եւ անձանձրոյթ կատարէր զյիշատակ սրբոցն՝ յորդորելով զամենեսեան ի հաւատսն Քրիստոսի, եւ խրախացեալ միշտ յաւրանայր հանդերձ յուսովն Քրիստոսի, անանցական բարութեամբ յանանց յաւիտեանս։[Ի. Գիւտ նշխարաց սրբոյն Գրիգորիսի՝ Աղուանից կաթողիկոսի, որ վկայեաց ի Մասքութս ի ձեռաց Սանեսանայ արքայի]    1 Յոյժ ցանկալի տենչանս ունէր բարեպաշտն Վաչագան՝ արքայն Աղուանից, առ ի գիւտ նշխարաց սրբոյ մանկանն Գրիգորիսի։ 2 Քանզի տեղեկացեալ էր ի հնագրացն պատմութենէ, եթէ ի Վատնեա դաշտին, յեզր ծովուն մեծի առեալ էր զնահատակութիւն սուրբն Գրիգորիս, եւ բարձեալ աշակերտաց նորին՝ բերին յԱմարաս գեւղ եւ եդին առ եկեղեցոյն, զոր մեծին Գրիգորի էր հիմնարկեալ։ 3 Եւ ոչ նշան ինչ արարեալ ի տեղւոյն, երկուցեալք այլ ուրուք բառնալոյ զնշխարս երանելւոյն, եւ կամ եթէ յերկիւղէն հինին ճեպելոյ, եւ կամ թէ յոլովութենէ ամաց բազմանալոյ ի մոռացումն զընկեցեալ եղանէր ի տեղին նշխարացն սրբոցն։     4 Խորհուրդ կալեալ թագաւորին ընդ իւրոյ երիցունս դրանն՝ խորհել պատճառել ինչ, որով կարասցէ գտանել զցանկալին յոյժ բարի անձինն։ 5 Եւ կոչեցեալ զվանացերէցն գեաւղջն՝ հարցանէր, եթէ՝ նշան ինչ ուրեք է առ եկեղեցեաւն, ի գերեզմանին վերայ, թէ ոչ։ 6 Եւ նա ասէ. Բազում գերեզմանք են արդ շուրջ զեկեղեցեաւն, վասն զի ի հինախաղաց ժամանակէն եւ ի մեծագոյն հիմնարկութենէ եկեղեցւոյն ոչ ոք կարաց շինել եւ, զոր մեծին Գրիգորի հիմնարկեալ էր։ 7 Եւ ասէ թագաւորն, թէ՝ զհող տեղւոյն ի բաց հրամայեմ պեղել։ 8 Եւ եղեալ ի միտս իւր, ասէ. Գուցէ ոչ կարեմք կալ ի վերայ ամենասուրբ գերեզմանի երանելոյն ի բազմութենէ գերեզմանացն, այլ պարտ եւ արժան է լինել ապաստան ի պահս եւ յաղաւթս, եւ բազում աղաչանաւք խնդրել յամենողորմն Աստուծոյ, յիշեցեալ զՏէրունեան զբանն, զոր ասէ. զբարի հայցումն վաղվաղակի առնուլ յառատատուրն Աստուծոյ։[ԻԱ. Թուղթ արքային Վաչագանայ առ ամենայն եպիսկոպոսունս եւ քահանայս՝ առ ի շնորհել նմա ի ձեռն աղաւթից եւ պաղատանաց նոցա զծածկեալ գանձն]    1 Յայնժամ հրամայէր թագաւորն հրովարտակս առնել ընդ ամենայն աշխարհս տէրութեան իւրոյ՝ աւրինակ զայս։ 2 Առ եպիսկոպոսունս եւ երիցունս եւ սարկաւագունս եւ անապատականս եւ առ բոլոր ուխտ եկեղեցւոյ՝ ողջոյն։ 3 Յուշ լիցի ամենեցուն ձեզ՝ անյապաղ պաշտել եւ պահել եւ առնել խնդրուածս առ մարդասէրն Աստուած՝ առ ի շնորհել մեզ զցանկալի գիւտ մեծի գանձին ծածկելոյ առաքելագործ լուսաւորչին մերոյ Գրիգորիսի։ 4 Ողջ լերուք։    5 Զայսպիսի հրաման արքային ընկալեալ ամենայն եպիսկոպոսաց, զիւրաքանչիւր իշխանութեան զերիցունս եւ զսարկաւագունս եւ զբոլոր ուխտ եկեղեցւոյ հանդերձ Տէրունեան նշանով խաչին առեալ՝ միաբանութեամբ եւ յոյժ փութով ժողովեցին ի սեփհական գեաւղն արքունի՝ անուանեալն Դիւտական։ 6 Եւ որ սպուժեալ յամէր ոք, մեծ պատուհաս ի վերայ հրամայէր դնել։ 7 Եւ անդ զերիս աւուրս մեծապէս կատարէին զյիշատակ սրբոցն, յորում ինքն իսկ թագաւորին սովորութիւն էր յոտն կալ եւ պաշտել զբոլոր ուխտ եկեղեցւոյն անդր ժողովեալս։ 8 Եւ ի կատարել կանոնին այնմիկ կամ եղեւ առնուլ ընդ իւր զամենասուրբ նշխարս մեծին սրբոյն Գրիգորի եւ յոյժ հռչակելոյն Հռիփսիմեայ եւ Գայիանեայ ի Դարահոջ գեաւղն, որ է ի նահանգին Արցախեայ, զոր էր բերեալ երիցուն՝ Մատթէ անուն կոչեցեալ՝ աշակերտին Յովհաննու՝ Հայոց հայրապետին Մանդակունոյ, զոր ունէր նորին մատանեաւն կնքեալ. եւ առաքեալ երիցունս եւ ետ բերել ի բանակն։     9 Եւ ի գալ մեծին Գրիգորի հանդերձ պատերազմակից պսակելաւքն Հռոփսիմով եւ Գայիանւով մեծ ժողովն Դիւտականու, ընդ առաջ ելանէր թագաւորն հանդերձ թագուհւովն եւ ամենայն մեծամեծ նախարարաւքն։ 10 Մեծ հեռագոյն ի գեղջէն, ընդ առաջ ելանէին ամենայն եպիսկոպոսունքն իւրաքանչիւր իշխանութեամբ եւ պաշտաւնէիւք բազում, դասք դասք եւ գունդք՝ յայտ աւետարանական յիւրաքանչիւր գնդի նշանք սրբոցն մեծապէս պատուով ընդ Աւետարանին պատուեալք, բազմութիւնք խաչիցն զանազան նշանացն փողփողելով, ծուխ խնկելոցն ուժգին բուրեալ, յիւրաքանչիւր դասուէն ձայն սաղմոսանուագ հոգեւոր երգոցն քաղցրագոյն հնչմամբ անհատաբարեբանելով զԱստուած՝ զտուողն մեծագոյն պարգեւին։    11 Եւ այնպէս թագաւորն մեծագոյն բերկրանաւք ողջունեալ սրբոցն հանդերձ ամենայն բազմութեամբն՝ ինքն մեծաւ զգուշութեամբ սպասաւորէր երիցուն, որ զնշխարս սրբոցն բարձեալ տանէր։ 12 Եւ բերեալ ի հանգստարան սրբոցն՝ դնէր առ երանելեացն Զաքարիայի եւ Պանդալիոնի։ 13 Եւ վստահացեալ այնուհետեւ բարեսէր արքայն յիւր հաստատուն հաւատոյն խնդիր եւ յառաքինութիւն ժողովոյն բարի հայցումն, ասէ առ ամենեսեան. Հաստատուն գիտեմ, զի տայ ինձ Աստուած ի ձեռն մեծացս այսոցիկ սրբոցս զամենասուրբ նշխարս սրբոյն Գրիգորիսի։     14 Առնոյր այնուհետեւ թագաւորն զբազմութիւն ամենասուրբ ժողովոյն եւ հրաման տայր բոլոր եպիսկոպոսացն՝ եւ երիցամբք եւ սարկաւագաւք եւ անապատաւորաւք եւ բոլոր ուխտիւ եկեղեցւոյ պաշտաւնէիւք, իւրաքանչիւր խաչիւ եւ Աւետարանաւ եւ յոլովութեամբ իւրաքանչիւր դասու եւ բազմութեամբ բուրուառաց խնկելոց ծխելոց զկնի ելանել։ 15 Եւ ինքն՝ արքունի դրան երիցամբք, յոլովագոյն պաշտաւնէիւք. եւ զաշխարհատիկինն թէպէտ եւ կամեցաւ անդրէն թողուլ, քանզի ժամանակն գարնանային էր եւ յոլովութիւն անձրեւացն բերման սաստկանայր յերկիր, այլ նա ոչ հաւանէր առնուլ յանձն, այլ մեծաւ փափագանաւք տենչացեալ՝ եւ ինքն երթայր ի խնդիր սրբոցն։     16 Եւ զհնգեսեան զամենասուրբ վկայսն Քրիստոսի՝ զմեծն Գրիգորիոս եւ զերանելին Զաքարիայ եւ զամենասուրբն Պանդալիոն, զյոյժ հռչակաւորս, զպատերազմայաղթս զՀռոփսիմէ եւ զԳայիանէ, առեալ ի բարեխաւսութիւն մեծին եւ բոլորեցուն Աստուծոյ՝ առ ի շնորհելոյ ի ձեռն նորա զինքեան փափագելին, եւ զանազան թագաւորական հանդերձիւք պատեալ զնշխարս սրբոցն՝ բազում խնկաւք եւ զանազան անուշահոտ ծաղկաւք հանդերձ դնէր ի դեսպակի սրբոցն, զոր շիկակարմիր մորթով կազմեալ եւ սպիտակ կտաւով ի վերայ յարմարեալ եւ ոսկի խաչ ի պատուականագոյն ականց քանդակեալ՝ ի վերայ դեսպակին հարեալ, եւ ձիս սպիտակս՝ կարմիր ներկուածով զագիսն կազմեալ, եւ զպուրս եւ զագիսն թագաւորական ձիոցն թագիւ պերճացուցեալս։ 17 Եւ բազմութիւն պաշտաւնէից արքունի դրանն առաջնոյ եւ վերջնոյ դեսպակին, խաչ ի ձեռն, անհատ քաղցրաբարբառ պաշտմամբք զցայգ եւ զցերեկ անդադար բարեբանէին զԱստուած։ 18 Ընդ որս եւ լիակատար հաւատովք մեծ արքայն առ դեսպակին երթայր՝ երգակից լիեալ հանգոյն մեծին Դաւթի՝ ի կառավարել տապանակին ի մէջ Իսրայէլի։ 19 Եւ դասք եպիսկոպոսաց իւրաքանչիւր հանդերձ մեծագոյն ժողովովն երթային ի չորեցունց կողմանց դեսպակի սրբոցն, երամ երամ հրեշտակականս վերաձայնէին զաւրհնութիւնս ի բարձունս, զխնդրելին փութային գտանել զգանձն՝ զսուրբ նշխարս սրբոյն Գրիգորիսի։     20 Եւ հրաման տուեալ թագաւորին Վաչագանայ հանդերձ եպիսկոպոսաւքն՝ ոչ ինչ ճաշակել ումեք մինչեւ ցերեկոյ եւ երեկունն լոկ սակաւ հացիւ զաւրանալ։ 21 Եւ ինքն՝ թագաւորն, զնոյն առնէր մինչեւ ի գիւտ սրբոցն։ 22 Իսկ դրան երիցունքն արքունի յոյժ ջերմագոյն պահէին եւ խնդրէին ի բարերարէն Աստուծոյ։ 23 Եւ ոմանք ոչ ճաշակեցին մինչեւ ի գիւտ սրբոցն նշխարացն։ 24 Եւ ի տուէ եւ ի գիշերի ամենայն ժողովելոցն անդադար լինէին աղաւթք եւ խնդրուածք ուժգին գոչմամբք՝ հայցել զամենեցուն զցանկալին զԳրիգորիս։ 25 Եւ նախ խորհրդաբար ի պահս լինէր բարեպաշտ արքայն Վաչագան, եւ ժամանակ յոյժ արարեալ՝ խնդրելոյ զնշխարս երանելոյն Գրիգորիսի։     26 Ընդ աւուրսն ընդ այնոսիկ առաքեաց արքայ զՄատթէ Դարահոճոյ երէցն հանդերձ պաշտաւնէիւք ի Սուհառ՝ պաշտաւն առնել եւ պատարագս մատուցանել յանուն սրբոցն, որ անդն յայտնեցան։ 27 Եւ մինչ դեռ զառաւաւտին կատարէին զպաշտաւն՝ յոտն կալով, նիրհ անկանէր Մատթէ երիցուն, եւ ձայն ուժգին լսելի լինէր առ նա, ասելով՝ զսուրբն խնդրէք զԳրիգորիս. գտանէք յարեւելս կոյս եկեղեցոյն։ 28 Որ եւ եղեւն իսկ. յորժամ բրէին զտեղի գերեզմանին, սխալեալ ի հիւսիսակողմն արարին զբրածն, եւ իբրեւ ոչ պատահեաց, յոյժ տրտմութիւն կալաւ զամենեսեան, եւ ապա ողորմութեամբն Աստուծոյ յարեւելս կոյս արարեալ զբրածն՝ գտին զամենասուրբ նշխարս երանելւոյն՝ ըստ եկեալ ձայնի հնչմանն։    29 Իսկ յորժամ չու արար թագաւորն ի Դիւտականէ բազմութեամբ ժողովոյն, եպիսկոպոսաւք եւ երիցամբք եւ ամենայն պաշտաւնէիւքն յոլովութեամբ, եւ որպէս եղեւն ասացեալ՝ պահք եւ աղաւթք եւ խնդրուածք յամենայն ժողովելոցն լինէին առ մարդասէրն Աստուած։ 30 Եւ հասեալ ի գեաւղ մի՝ Արաժանս անուն, այն աւր սարկաւագ մի՝ Յովէլ անուն նորա, ի դրան արքունի, տեսանէր ի տեսլեան, յառաջ քան զծագել առաւաւտուն, իբրեւ այն, թէ բահ ունիցի յուսն եւ զնշխարս երանելւոյն Գրիգորիսի խնդրիցէ։ 31 Եւ ինքն իսկ Գրիգորիս երեւեցաւ սպիտակ հանդերձիւ, յաբեղայի կերպարանս, եւ հարցեալ ցսարկաւագն, թէ՝ Զինչ խնդրես։ 32 Իսկ նորա պատասխանի արարեալ, եթէ՝ Արքայ եւ ամենայն պաշտաւնեայք եւ բաւանդակ գունդն Աղուանից զԳրիգորիս խնդրեմք եւ ոչ կարացաք գտանել։ 33 Իսկ երանելւոյն կալեալ զձեռանէ սարկաւագին եւ խոնարհեցուցեալ ի տեղին, ուր կային նշխարք սրբոյն՝ եթէ զԳրիգորիս խնդրէք, աստ է, ասէր։ 34 Եւ հրամայէր բրել զտեղին. մաւտ ի գերեզման անդր փոքր բլրիկ մի էր, եւ խաչ ի վերայ, եւ երթեալ երանելւոյն ի վերայ բլրոյն, առընթեր խաչին կացեալ, եւ երէց մի Նաթան անուն՝ եղբայր նորուն սարկաւագին, եւ միւս երէց Գեդէոն անուն, բրէին զտեղին, եւ Յովէլ ի ծունգս իջեալ՝ շալակ ունէր առաջի։ 35 Եւ գտեալ զնշխարս սրբոյն՝ գնալ սկսան խնդութեամբ։ 36 Եւ նորա ձայնեալ անդրէն՝ ասէր. Կողքս եւ զստկունքս դեռեւս աստէն ի ձեզ առէք։ 37 Անդրէն դարձան եւ առին, զոր ասացն։ 38 Եւ զարթուցեալ ի քնոյ՝ պատմէր զտեսիլն արքային։ 39 Եւ զի չէր բնաւ երթեալ սարկաւագին յԱմարաս, ասէր՝ զտեղին, զոր եցոյց, գիտեմ։ 40 Եւ արքայ յոյժ խնդալից եղեալ՝ զՄանասէ՝ զիւր դրան երէցն եւ զնոյն սարկաւագն առաքէր յԱմարաս յառաջ քան զիւր երթալն։ 41 Եւ երթեալ՝ ցուցանէր զնոյն տեղին, որ ի նմին իսկ ի տեղւոջն գտանէին զնշխարս սրբոյն։     42 Եւ չուեալ յԱրաժանից սրբոյն Զաքարիայի եւ երանելւոյն Պանդալիոնի եւ յոյժ վայելչականին Գրիգորի եւ առաւել հռչակելեացն պատերազմողին Հռոփսիմեայ Գայիանէիւ հանդերձ, թագաւորաւն եւ յոլովագոյն ժողովով, եւ եպիսկոպոսաւքն եւ քահանայիւք եւ պաշտաւնէիւք, եւ հասեալք ի Քարուէճ փոքրագոյն գեաւղ մի, եւ լինէր անդ ցայգապաշտաւնս։ 43 Եւ դարձեալ ցուցանէր նոյն Յովէլայ սարկաւագի ի նմին տեղւոջ արս չորս աւագագոյնս աբեղայս եւ զնոյն Գրիգորիս՝ մանկագոյն եւս քան զնոսա եւ յոյժ ահաւորագոյնս տեսլեամբ՝ շուրջ կացեալ զնոյն տեղեաւքն գոբաղայիւք, զոր բրել հրամայեաց։ 44 Եւ յահէ նոցա պակուցեալ անկեալ յերկիր սարկաւագին, եւ անդէն ի վեր յարուցեալ՝ կամէր հարցանել ինչ, եւ նոքա աներեւոյթ լինէին ի նմանէն։     45 Եւ յորժամ սկիզբն լինէր ցայգապաշտմանն, ի նմին աւուր եւ բարեպաշտ արքայէն անդադար խնդրէր յԱստուծոյ զգիւտ սրբոյն Գրիգորիսի, եւ տեառնագրեալ զինքն Տէրունեան խաչի նշանիւն՝ յոյժ բազում աղաչանաւք, ծածուկ սրտիւ հայցէր զառատատուրն Աստուած։ [Տեսիլ երանելւոյն Վաչագանայ]    46 Եւ մինչդեռ նստեալ՝ ի գիշերապաշտամանն էր, ներհ առնոյր փոքրկագոյն թագաւորն, եւ եկեալ հնչիւն ձայնի, ասէր. Զոր դու հայցես աղաչանաւք, անդ երեւեցաւ։ 47 Եւ գիտացեալ ի տեսլեանն, որպէս պատմեացն, թէ՝ Ես յԱմարաս երթամ, եւ որ՝ անդ, ասէ, երեւելոց ումեք իցէ անդ մարդոյ։ 48 Եւ անդէն վաղվաղակի զՄանասէ՝ զիւր դրան երէցն, յառաջ քան զիւր երթալն յԱմարաս յղեաց։ 49 Եւ ասէ՝ զիմ տեսիլդ մի ումեք յայտնել։ 50 Եւ եհարց, եթէ՝ յայտնեալ ինչ ումեք իցէ։ 51 Եւ Յովէլ երէց մի անապատական, որ առ արքային լինէր, պատմեաց, եթէ. Ես տեսի ի նմին տեղւոջ, ուր Յովէլ սարկաւագի բրել հրամայեաց, զի աղբիւր ելանէր յականէն նրբագոյն՝ յառաջ խաղացեալ յոյժ յորդագոյն։ 52 Եւ իմ զարմացեալ, եթէ՝ յառաջ չէր աղբիւր ի տեղւոջս, արդ այս յորդ ուստի ելանէ։    53 Եւ ի Քարուիճա չուել՝ բանակին, յայնմիկ յայտ ելանէին ի գեւղաքաղաքն յԱմարաս։ 54 Եւ, որպէս եղեւն ասացեալ, ժամանակն գարնանային էր, եւ յորդութիւն անձրեւաց անդադար հոսմամբք իջանէր յերկիր, եւ բազմութիւն սմբակակոխ ձիոցն, յոյժ վարակոխ գործէր զճանապարհն։ 55 Անդ ապա զինչ արասցէ քրիստոսասէր արքայն. մանկանց եկեղեցոյ ոչ տայր թոյլ իջանել յերիվարացն, ինքն արի եւ քաջ հաւատովն ի վայր յերիվարէն իջանէր եւ շրջեալ ի մէջ բանակին ընդ դաս դաս եպիսկոպոսացն եւ երիցանց՝ հանդարտիկ եւ ըստ կարգի հրամայէր զգնալն, եւ յորդագոյն քաղցր ձայնիւ, սաղմոսանուագ երգաւք բարեբանեալ զկենարար Երրորդութիւնն։ 56 Եւ թուէր իւր, թէ ի վերայ ծաղկանց եւ ի փափկութեանց ընթանայցէ, եւ ոչ ի կաւի եւ ի տղմի։ 57 Եւ ինքն անցեալ՝ մեծաւ զգուշութեամբ սպասաւորէր դեսպակի երանելեաց վկայիցն Քրիստոսի։ 58 Եւ ի բազմութենէ ձայնիցն պաշտամանց յայղ եւ յայղ լեզուս մեծագոյն հնչէր երկիրն, եւ յոլովութենէ Տէրունեան խաչաձեւ նշանացն եւ ի փողփողելոյ նշանարձակ գունակ գունակ երագախառն կերպարանաց եւ ի փայլուն ոսկւոյ եւ արծաթոյ եւ պատուական ականց, որ ի բազմութիւն խաչերոյն էր կառուցեալ, որ իբրեւ զլուսաւոր ամպ ծածեալ ունէր զերկիր։ 59 Իսկ դեսպակս սրբոցն սպիտակազգեստ կազմածով, սպիտակ ձիով, ոսկի ականակապ խաչիւն ի վերայ կառուցելոյ, յոյժ պատուական թագ խաչին նշանարձակ ի վերայ դեսպակին լեալ՝ իբրեւ զաստղ պայծառագոյն լուսով եւ ուժգին շքեղացեալ փառաւք երթայր ի մէջ քրիստոսական բանակին։    60 Եւ յորժամ ի գեաւղն մտանէր սուրբ եւ աստուածասէր ժողովն, գետ փոքրագոյն անցանէր ընդ մէջ շինին։ 61 Եւ կամուրջ կազմեալ արքունի պողոտային, անյագ սիրաբորբոք վառմամբ տոչորեալ արքայն ի Քրիստոս եւ ի սուրբս նորա, ոչ հաւանէր զդէսպակ սրբոցն յայլ ոք թողուլ, այլ ինքն թագաւորական զգեստուք հանդերձ ագելուն անցանէր ընդ գետն։ 62 Եւ երթեալ ի նշանակեալ տեղին՝ յերկարագոյն ծունրադրութեամբ թագաւորն հանդերձ եպիսկոպոսաւք եւ բազմութեամբ ժողովոյն առնէր խնդրուածս։ 63 Եւ հարեալ զխորանն արքունի ի վերայ տեղւոյն՝ հրամայէր զգուշանալ մինչեւ ցվաղիւն։ 64 Եւ ընդ այնմ ժամանակս եպիսկոպոս ոչ կայր յԱմարաս, եւ հարցեալ արքայի ցվանաց երէցն գեաւղջն եւ ցայլ եւս աւագանի, եթէ՝ ձեր նշան ինչ տեսեալ է ի տեղւոջն, եթէ՝ ոչ, եւ նոքա պատմեցին, զոր ի Յոբայ ճգնաւորէ լուեալ էին։[ԻԲ. Երանելւոյն Յոբայ ճգնաւորի հաւատացուցանելն զմեծագոյնն Արցախա գաւառն Պարզկանց]    1 Եւ պատմեաց վանացերէցն եւ ասէ. Երէց մի Վեկերտու՝ Յոբ անուն, ճգնաւոր եւ յոյժ առաքինի վարուք, կեցեալ յաշխարհի, որ ունէր եւ առաքելական շնորհս, քանզի եւ բազմաջան աշխատութեամբ իւրով, հաւատովն եւ սիրովն Քրիստոսի զմեծագոյն աշխարհ մի Արցախա՝ Պարզկանք անուն, դարձուցանէր ի ճանապարհէն մոլորութեան եւ, ի դիւանուէր սնոտի պաշտամանցն փոխարկեալ՝ առնէր ծանաւթս Քրիստոսի աստուածութեան եւ անճառելի խորհրդոյ խորհրդակից Սրբոյ Երրորդութեանն պաշտաւնատարս։ 2 Սա եկեալ կատարէր բազում անգամ զյիշատակ սրբոյն Գրիգորիսի եւ ասէր երկիցս եւ երիցս առաջի բազմաց, եթէ թագաւոր հաւատացեալ յառնելոց է յաշխարհիս Աղուանից եւ խնդիր առնէ տեղոյս եւ սրբոյ նշխարացս Գրիգորիսի։     3 Եւ դարձեալ այլ ոմն անապատաւոր, հիւր եկեալ մեզ, եւ մեր ընդ յառաջ ելեալ՝ ընկալաք զնա որպէս սովորութիւն է եղբարց։ 4 Եւ լուացեալ զոտս, ճաշակել փոքրագոյն ինչ, եւ եղեալ ի տեղւոջդ յայդմ, ի քուն մտեալ՝ հանգչէր։ 5 Եւ ի քնոյն յարուցեալ վաղվաղակի, խաչ արարեալ՝ իւրով իսկ կանգնէր ի տեղւոջն։ 6 Եւ մեզ պատուիրէր, ասելով. Մի ոք զխաչդ ի բաց հանցէ ի տեղւոյդ, այլ մեծագոյն խաչ տուք հարկանել ի տեղւոյդ, եւ այգուն եւ երէկուն աղաւթս կատարել եւ խունկ ծխել, զի մեծ սքանչելիս տեսանեմ ի տեղւոջս։    7 Եւ այլ աբեղայ ոմն հիւր եկեալ, ընկալեալ ի մէնջ որպէս զերկիւղած ոք, եւ մեք ճաշ հրամայեցաք տալ։ 8 Եւ մինչ նա հաց ուտէր, եւ մանուկ մի գինի մատուցանէր բաժակաւ, եւ լիեալ ամբոխ իմն արտաքոյ, եւ մեր ամենեցուն զհիւրն թողեալ մեկնակ՝ յաղաղակն երթայաք։ 9 Եւ հիւրոյն յարուցեալ, զբաժակն առեալ՝ գնայր։ 10 Եւ տարեալ վաճառէր, եւ զգինսն առեալ՝ ի դպրոց մտանէր եւ ուսանէր թոշակաւն։ 11 Եւ տեսանէր ի տեսլեանն բաժակագողն՝ այր մի եպիսկոպոս, նստեալ աթոռով առ խաչին, զոր անապատաւորն կանգնեաց, սպիտակազգեստ հանդերձիւ եւ յոյժ ահաւորագոյն տեսլեամբ, եւ զինքն մերկ կապեալ՝ ի վերայ գերեզմանի սրբոյն տանջել հրամայէր։ 12 Եւ յարուցեալ՝ ցուցանէր զմարմինն իւր բազմաց, զի կապուտակացեալ էր հարուածաւք յահագին տանջանացն։ 13 Եւ այնպէս աւր ըստ աւրէ հրամայէր տանջել, եւ նորա ի բռնութենէ տանջանացն ապաստանի ի սուրբ քաղաքն Երուսաղէմ՝ խնդրելով զբոյժ տանջանացն։ 14 Եւ տեսանէր դարձեալ անդ ի տեղւոջն զնոյն եպիսկոպոսն. դժնդակագոյն եւս հարկանել հրամայէր եւ ասէր. Չիք հնար բուժել քեզ ի տանջանացդ, եթէ ոչ երթեալ խոստովանեսցիս ի նմին տեղւոջ, ուստի զբաժակն գողացար։ 15 Եւ յարուցեալ աբեղայն՝ առնոյր զգինս բաժակին, եւ գնացեալ յԵրուսաղէմէ՝ գայր յԱմարաս։ 16 Եւ մտեալ յեկեղեցին՝ կոչէր առ ինքն զվանացերէցն, սկսանէր լալով խոստովանել զիրսն եւ սաստիկ աղաչել առնուլ զգինս բաժակին։ 17 Եւ պատմէր, զոր ինչ կրեալ էր պատիժս, եւ եկեալ ցուցանէր զտեղին, ուր խաչն կայր։ 18 Այդր եպիսկոպոս նստէր, ասէ, լուսաւոր զգեստու եւ ահաւոր կերպարանաւք։ 19 Եւ զտեղին ցուցեալ զգերեզմանին, եթէ՝ այդր հրամայէր զիս հարկանել։ 20 Եւ ընկալեալ զառողջութիւն տանջանացն՝ գնայր խաղաղութեամբ։     21 Եւ բազումք ի գեաւղս, ասեն, որ անորդիք լիեալ են եւ եկեալ ուխտեալ եւ հող առեալ ի տեղոյս՝ որդեծնութեան զաւակի հասեան։ 22 Եւ ամենայն ջերմոտք եւ ախտաժէտք ի նոյն տեղւոջդ ի ձեռն հողոյս միայն՝ վաղվաղակի ընդունէին զառողջութիւն։ 23 Եւ մինչ դեռ զայս ամենայն նշանագործութիւնս պատմէին առաջի արքային, լսելի լինէր նմա [ԻԳ.] ի սոյն խորհուրդ տեսիլ մի եւ Խոճկորիկա՝ պոռնկորդւոյն Եսվաղէնա արքային Աղուանից, որ էր կարգեալ կողմնապահ։     24 Եւ պատմէ արքայի այրն այն՝ Խոճկորիկ անուն, որում ի Ցրի յայտնեցան Զաքարիա սուրբն եւ Պանդալիոն. ի հասարակ աւուր ի քուն կայր եւ տեսանէր ի տեսլեան՝ եւթն այր յեկեղեցւոջն՝ սպիտակ պճնաւոր պարեգաւտիւք։ 25 Եւ խաւսեալ առն ընդ աբեղայսն, եւ ասէ. Աւրհնեալ արք, յորժամ դուք աստ էք, ընդէր ոչ ցուցանէք զտեղին նշխարաց սրբոյն Գրիգորիսի։ 26 Զի ոմանք ասեն, եթէ ՝ աստ է, եւ ոմանք՝ եթէ՝ անդ, եւ մեք յաշխատութեան եւ ի բազում հոգս եմք։ 27 Պատասխանի ետուն ամենեքեան եւ ասեն. Նշան ինչ ոչ տեսեր։ 28 Նորա պատասխանեալ. Ոչ։ 29 Եւ մի յեաւթանցն առաջնորդեալ առնն եւ ասէ. Եկ զկնի իմ, եւ ցուցից քեզ զնշանակեալ տեղին։ 30 Եւ տարեալ ի տեղին, զոր ցուցեալն էր յառաջ, եւ տեսանէի, զի երկիրն պատառէր։ 31 Եւ ընդ պատռուած ճրագ լուցեալ էր եւ երեւէր։ 32 Եւ բոց ճրագին յերկուց բաժանեալ՝ բուրէր ի վեր։ 33 Եւ ասէր ցաբեղայն, որ զնշանն ցուցանէր, թէ՝ երթամ, պատմեմ արքայի զնշանդ, զոր ցուցեր ինձ։ 34 Եւ նա ասէ. Երթ եւ պատմեա։ 35 Եւ գայր այրն առ արքունիսն, եւ թուէր, եթէ արքայ ի քուն իցէ, եւ ինքն չիշխէր զարթուցանել։ 36 Եւ անդրէն դարձեալ առ այրն, ասէ. Արքայ ի քուն էր, եւ ոչ իշխեցի զարթուցանել։ 37 Մինչեւ անդրէն դառնայր այրն, երկիրն նոյն պատառեալ կայր եւ ճրագն՝ լուցեալ, եւ աբեղայն առընթեր կայր ի տեղւոջն։ 38 Եւ ասէր աբեղայն ցայրն. Յորժամ զարթնու արքայն, զոր տեսերդ, պատմեսջիր նմա։ 39 Եւ կամեցաւ ոտամբն զպատռուածն ծածկել եւ զլոյսն արգելուլ։ 40 Եւ Խոճկորիկայ բուռն հարեալ՝ արգելոյր, եթէ՝ մի առներ զայդ, մինչեւ արքայն եւս տեսցէ։ 41 Եւ նորա, չառեալ եւս յանձն, ոտամբ հարեալ զտեղին, անյայտ արարեալ զպատռուածն՝ ասէ. Արքայ յորժամ զարթիջի, պատմեսջիր զնշանդ, զոր տեսերդ։     42 Եւ զարթուցեալ ի քնոյ՝ եկն պատմեաց զայս ամենայն արքայի։ 43 Եւ ցայգն յերեկորեայ հսկումն լիեալ՝ բոլոր ամենայն բազմութիւն ժողովելոցն, հանդերձ ամենայն բազմութեամբն անդադար խնդրուածս եւ պաղատանս մատուցանէին առ Աստուած՝ տուողին ամենայն բարութեանցն։ 44 Իսկ ի վաղիւ անդր, յորժամ զառաւաւտուն կատարէին զպաշտաւնս, եկեալ միաբանութեամբ ամենեքեան ի տեղին եւ երիցս ծունր եդեալ՝ կնքէին զտեղին նշանաւ խաչին։ 45 Եւ զխորանն արքունի ի վերայ տեղւոյն հարեալ եւ շուրջ զխորանովն բէժ ածեալ բացագոյն, եւ արտաքոյ բէժին՝ ամենայն ժողով եպիսկոպոսացն՝ դասք դասք իւրաքանչիւր աշակերտաւք շուրջ կացեալ զբէժովն, սարկաւագապետացն՝ խաչ ի ձեռս, եւ երիցանցն՝ Աւետարանս ի գիրկս, եւ պաշտաւնէիցն՝ բուրուառս ի ձեռս՝ զանազանութեան խունկս ծխել։ 46 Եւ միաբանութեան բարբառելոյն սաղմոսելոյն եւ բարեբանելոյն զանճառելի Երրորդութեանն հնչէր երկիրն։    47 Իսկ առաքինասէր թագաւորն, հոլոնեալ եւ բահ ի ձեռն առեալ՝ քաջաբար առնէր զբրածն։ 48 Եւ բարեսէր եւ յոյժ հաւատացեալ թագուհին, զխինձ մատուցեալ թագաւորական զգեստու՝ ի հողոյն կրէր փութապէս։ 49 Ընդ որս եւ եպիսկոպոսունք եւ երիցունք եւ նախարարք եւ կանայք նախարարացն՝ իւրաքանչիւր զգեստուք մեծաւ փափագանաւք կրէին ի դուրս զհող բրացն։     50 Եւ յոյժ խորագոյնս փորեալ՝ սխալէին ի կողմն հիւսիսոյ, իսկ երանելւոյն նշխարքն յարեւելս կոյս մնայր։ 51 Յայնժամ ի մեծի տրտմութեան լիեալ արքայն եւ ամենայն ժողովս բանակին, մինչեւ նստէր ստրջացեալ թագաւորն ի մեծագոյն հոգս։ 52 Եւ ապա քաջալերեալ արքային ճշմարիտ հաւատով՝ ասէր. Անսխալ լինի բան ամենակեցոյցն Աստուծոյ՝ երկուց եւ երից ժողովելոց յանուն կենարարին վաղվաղակի գտանել զխնդիր բարւոյն, իսկ այսչափ բազմութիւն ժողովելոցս յամենասուրբ անուն բոլորեցուն Աստուծոյ՝ հաստատեալ գիտեմ, զի ոչ անփոյթ արարեալ մերժեսցէ զմեզ ամաւթով։     53 Եւ հրամայեալ այնուհետեւ զսուրբ Զաքարիա եւ զամենասուրբն Պանդալիոն, զմեծ եւ զյոյժ հռչակելին Գրիգորիոս եւ զՀռոփսիմեայ Գայիանեաւ հանդերձ բերել եւ դնել առաջի բրածին։ 54 Վաղվաղակի առեալ առն միոյ զբահն՝ թողոյր զառաջի բրածին եւ սկսանէր զկողմանէ յարեւելս դիմաւ, եւ պատահէր ամենասուրբ գերեզմանին երանելւոյն։ 55 Յոյժ խնդալից եղեալ թագաւորն եւ ամենեքեան, որ էին ի խորանին։ 56 Եւ ազդումն լինէր բազմութեան ժողովոյն գիւտ նշխարաց սրբոյն, եւ դիմեալ ամենայն բազմութիւնն ի նշխարս սրբոյն՝ առ ոտս կամէին հարկանել զբէժն եւ զխորանն, մինչեւ արտաքս ելանել թագաւորին եւ հազիւ ուրեմն դադարեցուցանել զդիմեալսն։ 57 Իսկ ի բանալ գերեզմանին եւ յերեւել նշխարացն, անընդելական իմն բուրել անուշից հոտ՝ մինչեւ ամենեքեան ի թմրութիւն լեալ ժամս բազումս՝ ծածկելով զյոլովիցն խնկարկութեանցն հոտ։ 58 Ընդ որ յոյժ հիացեալ արքայ եւ ամենայն, որ ընդ նմա, միաբան տային փառս տուողին այնպիսի ահաւոր բարեաց։     59 Նստէր առ գերեզմանի սրբոյն թագաւորն ի վերայ երկրի եւ զանազան պատուեալ սպասուց արքունի հրամայէր բերել, եւ եդեալ սապատ ի վերայ ինքեան ծնգացն՝ յոյժ երկիւղիւ սպասէր։ 60 Եւ երիցունքն, հանելով զնշխարս՝ հաւաքէին ի վեր ի սապատն, զոր թագաւորն ունէր ի գիրկս իւր, եւ գտեալ շիշս երկուս ապակիս առ նոյն նշխարացն, ի միում կայր յարենէ Զաքարիայ եւ ի միւսումն՝ ի նշխարաց սրբոյն Պանդալիոնի, եւ առեալ զամենն ի դուրս՝ ողջունէին ամենայն բազմութիւնն մինչեւ ցերեկոյ։ 61 Եւ կնքեալ արքունի մատանեաւն՝ հրամայէր մեծաւ զգուշութեամբ պահել մինչեւ ցառաւաւտն։ 62 Գտեալ եւ ապակի մի ի գերեզմանի նորին Գրիգորիսի ըմպելի, զոր առեալ՝ առաւել գոհանայր արքայն զԱստուծոյ ամենայաջողակ բարեացն՝ տուեցելումն իւր։ 63 Եւ ի վաղիւ անդր հրամայեաց զիւր իսկ վառն արկանել ի վերայ երկրին, եւ ոսկեղէն մաղազմայս բերեալ՝ անոյշ գինով զնշխարսն հրամայէր լուանալ եւ յարեւացուցանել ի վերայ ըստորարկեալ վառին։    64 Անդ ուրեմն գողացեալ աբեղայի ի նշխարացն, որ էր յԱմարասա վանիցն, եւ եկեալ Գրիգորիսի ի տեսլեան մեծավայելուչ փառաւք այլ ումեմն՝ երեւեալ ասաց զանուն աբեղային եւ զգողանալն։ 65 Զոր հարցեալ արքային՝ խոստովանեալ եբեր առաջի նորա զխորեալ մասնն։ 66 Եւ տրտնջեալ առն միոյ ի քարակրացն՝ սկսաւ հայհոյել զնահատակն Քրիստոսի զԳրիգորիս։ 67 Ասէր. Մեզ նեռն ընտրեցաւ Գրիգորիսն այն։ 68 Եւ իսկոյն հասեալ նմա պատուհաս յԱստուծոյ, զգետնեալ յերկիր՝ դառնայր երեսքն յետս։ 69 Եւ այնպէս բազում աւուրս առնէր ընդ առնն, մինչեւ եկեալ եւ հող առեալ ի տեղւոյն, ուր կայր գերեզման սրբոյն, հեղեալ արտասուս յոյժ, ապա գտանէր զառողջութիւն եւ զյանցանացն թողութիւն։ 70 Ահ մեծ յայնժամ անկանէր ի վերայ գործաւնէիցն եւ գործակալաց, եւ փութապէս երկիւղիւ գործէին զշինուած սուրբ եկեղեցւոյն։    71 Աստանաւր հրամայէր տալ մասն իւրաքանչիւրումն եպիսկոպոսաց՝ առ ի բաշխել վիճակելոց իւրեանց։ 72 Եւ մեծագոյն ինչ մասն յԱմարաս հրամայէր թողուլ ի նշխարացն։ 73 Եւ զայլն մեծաւ զգուշութեամբ եւ զանազան սպասուք ինքն իսկ սպասաւորեալ պահէր թագաւորական կնքով կնքեալ։ 74 Եւ ի վերայ գերեզմանին հրամայէր հիմն արկանել մատրանն եւ փութապէս աւարտել եւ անուանել մատուրն Սուրբ Գրիգորիսի։ 75 Եւ այնուհետեւ յոտնաւոր տքնութեամբ անձնապաշտ լիեալ արքայն, զեպիսկոպոսունսն հանդերձ ամենեքումբք՝ ցնծալից ուրախութեամբ պաշտէր զհամայնաժողովսն, եւ ի ձայն քաղցր եւ ի յերգս սաղմոսաց յորդագոյնս ի բարեբանութիւնս Աստուծոյ ելանէր ի բանակէն։     76 Եւ յերրորդում գիշերին, յորում չորրորդն մերկանայր տիւ, ի կատարել պաշտամանն՝ կատարէին զՏէրունեան եւ զկենդանական ահաւոր խորհուրդն, ապա չուէր բանակն ամենայն առաջին կարգադրութեամբն եւ սրբոցն դասիւք։ 77 Անդանաւր բարեացապարտն Վաչագան արքա, զհոգեւորական եւ զգերաշխարհիկն զայն աւար առեալ, որ էր անանց եւ անպատմելի բարեացն առիթ նմա, զոր նախ եղելոց թագաւորացն նախ քան զնա իւր իսկ նախնեացն ոչ ումեք համբարեցաւ այսպիսի մեծասքանչ պարգեւք։ 78 Եւ քրիստոսաժողով բանակին աւարամասն առեալ՝ զողորմութեանցն Աստուծոյ՝ զբերումն անճառաբար ստանային ի ձեռն քրիստոսազգեստ արքային Վաչագանայ, զորոյ գովութիւնն ոչ ինչ նուազ գոլ վարկանիմ, քան զարեւմտականին տիրող Կոստանդիանոսի կայսեր կամ զԱրշակունին Տրդատիոս՝ Մեծաց Հայոց փրկութեան գտող։ 79 Որ եւ մեզս՝ արեւելեացս, սա եղեւ դուռն լուսոյ աստուածագիտութեան եւ բազմազան բարեաց աւրինակ երջանիկն այն։ 80 Սա մեծապէս ելեալ ի հանդէսս յայս՝ դառնայ ըստ որում զգալն էր պատրաստեալ՝ նոյն գունակ եւ առաւելագոյն եւս հայեցուցանող պայծառութեամբ զճանապարհն յաւրինեալ։    81 Շարժի ի տեղւոջէն, եւ հետիոտս կացեալ արքային, ամենայն բազմութեանն հանդարտ եւ ցածագնաց քայղիւք, նման խաղաղացեալ ծովու երթային։ 82 Եւ ի քաղցրաձայն հնչմանցն եւ ի ճառագայթարձակն շողաց փողփողելոց աւդն զուարճացեալ, եւ հրեշտակք իսկ երգակիցք՝ թուէր թէ երկիրս երկինք վերեւիւր։ 83 Եւ ինքն իսկ թագաւորն անխոնջ վաստակով, որպէս ի գալն, նոյնպէս ի գնալն անցուցանէր ընդ նոյն գետն։ 84 Եւ կացուցանել հրամայէր զդեսպակս սրբոցն եւ նստէր թագաւորն ամենայն բազմութեամբն, եւ եպիսկոպոսացն աւրհնեալ զխառնիճաղանճ բազմութիւնն՝ հրամայէին գնալ յիւրաքանչիւր տեղիս։     85 Եւ զդասս եպիսկոպոսաց եւ երիցանց եւ այլ պատուական արանցն առեալ թագաւորին ընդ սրբոցն՝ տանէր մինչեւ ցՔարուէճ՝ յաւթի տեղ եւ անդ գոհացեալ զամենեցունց թագաւորն եւ երկրպագութիւն մատուցեալ՝ եւ շնորհիս եկելոցն ի նորա հրամանսն եւ գործակցութեան խնդրոյն այնմիկ մատուցանէր եւ ասէր. Որոց բարեխաւսութեամբ եւ ձեր աղաւթիւք եւ զցանկալին ինձ եւ ձեզ շնորհողին Քրիստոսի միշտ փառք եւ գոհութիւն։ 86 Եւ նոցա միաբան աւրհնեալ զթագաւորն թագուհւովն հանդերձ եւ ամենայն դրամբն՝ ասեն. Զամենայն բարի, զոր խնդրեսցես դու յԱստուծոյ, ի ձեռն սրբոյն Գրիգորիսի տացէ քեզ։ 87 Եւ շնորհեսցէ մեզ՝ լինել քեզ ընդ երկայն աւուրս խաղաղասէր ընդ աշխարհի եւ ի փառազարդութիւն եկեղեցւոյ առաւելապէս յորդորելով աւր ըստ աւրէ ։ 88 Եւ զվաղճանն քո Քրիստոսի խոստովանութեամբն կնքեսցէ կենարարն Քրիստոս եւ նորին Հայրն երկնաւոր։     89 Եւ առեալ ինքեան զաւագ եպիսկոպոսապետն Շուփհաղիշոյ, եւ յորժամ գեաւղջ ուրուք յայտ ելանէր դեսպակ սրբոցն, իջանէր թագաւորն եւ հետեւակ սպասարկէր սրբոցն, մինչեւ տարեալ ընդ շինանիստն անցուցանէր։ 90 Ոչ որպէս զաւրէն թագաւորի փափկութեամբ յաւրացելոյ հպարտացեալ, այլ իբրեւ զկիրթ եւ զյոյժ հմուտ կարգի քրիստոնէութեան՝ արգելաւորութեամբ վարեցեալ ի հանգստարան փափկութիւնն եւ երկասիրութեամբ հմտացեալ՝ հպատակէր պատուիրանացն Աստուծոյ։ 91 Այսոցիկ այսպէս եղելոյ, եւ յոյժ հռչակեալ լուր սրբոյն Գրիգորիսի ընդ ամենայն աշխարհն Աւտէացւոց գաւառին, եւ յոր գեաւղ կամէին մտանել սուրբքն, ընդ յառաջ ելանէին ծերք եւ տղայք, արք եւ կանայք, եւ հեռագոյն եւս գեաւղք խաչիւք եւ զանազան ծաղկաւք եւ բուրմամբ խնկոց անոյշից անթիւ բազմութեամբ գային խնդացեալք եւ անդադար փառատրութեամբ աւրհնէին զմիասնական Սուրբ Երրորդութիւնն։     92 Այս ձեւով գային հասանէին ի սեփհական գեաւղն Գիւտական եւ անդ հանգուցանէին՝ կատարելով զյիշատակ նոցա մեծապէս։ 93 Եւ մեծագնի իւղաւք անուշիւք աւծանել հրամայէր զնշխարս սրբոցն։ 94 Էր դուստր մի՝ Խնչիկ անուն՝ տղա հասակով, յոյժ սիրելի արքայի, յորում անուամբ շինեալ էր դաստակերտ մի, տա նմա մասն մի ի սրբոյն նշխարացն, եւ ի նորին դաստակերտին մեծապէս կատարի յիշատակ պէսպէս պատուով։ 95 Առնոյր եւ ինքեան մասն, զոր միշտ ի բանակին շրջեցուցանէր ընդ Զաքարիանց։ 96 Եւ սաստիկս հանապազ լինէր սպասաւորութիւնն յարքայէն։ 97 Եւ զմնացեալն ի նշխարացն կնքեալ՝ մեծաւ զգուշութեամբ տայր պահել ի սուրբ եւ յազնուական սենեկի, մինչեւ կատարեսցի հիմնարկութիւն մատրանն, որ ի Դիւտական գեաւղջն՝ յանուն Պանդալիոնի, զի անդ փոխեալ զերանելին՝ մեծարեսցէ յոյժ։ 98 Թողոյր երիցունս եւ սարկաւագունս եւ յոլովագոյն գունդս պաշտաւնէից, եւ ինքն ի տարւոջն երկիցս անգամ կատարէր զյիշատակ սրբոցն զերիս երիս աւուրս։     99 Եւ միշտ անձանձրոյթ էր ի պահս եւ յաղաւթս եւ ի տուրս աղքատաց։ 101 Իսկ որոց ի նշխարացն հրամայեաց տալ, պատուէր տայր՝ մեծապէս կատարել զյիշատակ սրբոցն։ 102 Յուշ առնէր հեղգացելոցն զահագին աստուածային դատաստանն, եւ ջերմագոյն փութացելոցն՝ զնորին բարերարութեանցն անպատում պարգեւս։ 103 [Այսպէս փառաւորէ Աստուած զսուրբս իւր։]      