ԴԱՒԻԹ ՔԵՐԱԿԱՆՄԵԿՆՈՒԹԻՒՆ ՔԵՐԱԿԱՆԻՆ    ՄԵԿՆՈՒԹԻՒՆ1 ՔԵՐԱԿԱՆԻՆ      1 Յերկուց իմն պատճառաց մարդոյս գոյացեալ հաստատեցաւ բնութիւն՝ յոգւոյ եւ ի մարմնոյ, եւ սոցա արուեստ որոշեալ առանձինն ըստ ինքեանց, ոգւոյն՝ բանականն եւ մարմնոյն՝ գործնականն, բայց հաւասարութեամբ առ միմեանս կապակցեալք, մինն՝ մտածաւրէն առաջնորդելով եւ միւսն՝ զնոյն գործովք կատարելով։ 2 Եւ ձեւք երկոցունց ըստ երից որոշմանց՝ բարւոյ եւ չարի եւ միջակի։ 3 Բանականին, որ է բարի՝ գիրք ինչ եւ կամ երգք հոգեւորք, չարին՝ թովչութիւնք եւ կախարդութիւնք, միջակին՝ մրջմունք եւ նմանք նոցին։ 4 Իսկ գործականին՝ աւգտակարք յարհեստիցն հիւսնութիւն եւ դարբնութիւն եւ նմանք սոցին, եւ չարին՝ դեղ մահաբերք եւ գործիք, իսկ միջակին՝ աղեղնաւորութիւնք եւ գեղապարելն։    5 Եւ թողլով արուեստաւորիս զչարին եւ զմիջակին խնդիր՝ վերաբերէ զբարւոյն։ 6 Եւ քանզի արուեստիցն ոմն է կայուն եւ ոմն անցական, ոմն հասարակաց եւ ոմն առանձինն, բանականիս կայուն եւ հասարակաց՝ գիրք եւ անցական մրմունջք եւ իւր մտածութիւնք, իսկ գործականին հասարակաց եւ կայուն բերդք եւ հանեալ ջուրք. անցական եւ առանձին դուզնաքեայ գործք։    7 Բայց հարցեալ ուրուք զսահման արուեստիս. զոր աւրինակ, եթէ ասասցէ՝ զինչ է մարդ, լիով պատասխանեալ ասի՝ կենդանի բանաւոր մահկանացու. կենդանեաւն՝ ընդ բնաւ կենդանիս դասեցաւ, բանականաւն՝ ընդ վերին զաւրութիւնսն եւ մահկանացուաւն անջատեցաւ ի վերնոցն։ 8 Ապա թէ ոչ այսպէս, տգիտանայ։    9 Նոյնպէս գիտութեամբ այնմ թէ՝ արուեստ է բաղկացութիւն ի թողմանէ նախակրթեալ առ ի պիտանացու ինչ իրս որ ի կենցաղումս։ 10 Բաղկացութիւն՝ իբր թէ ի բազմաց միացեալ ըստ առակի ոստայնանգութեան, վասնզի ոմն ասի գտող բայի եւ ոմն անուան, միւս այլում մասին ուստի բաղկացաւ արուեստ։ 11 Իսկ ի թողմանէ նախակրթեալ՝ որպիսի ինչ, զի զոր ինչ եգիտ ոք կրթելով եւ յայլմէն եւս մնացելովք զկնի իւր եթող ապագայիցն։ 12 Իսկ պիտանացուն՝ զի բոլոր ինչ ի կենցաղումս արհեստիւ առաջացեալ ունի զտեղի։    13 Արդ հարկաւորաբար բանական արհեստիս առաջարկութիւն հնգիւքս այսոքիւք կատարի՝ դիտաւորութեամբ, հարազատութեամբ, վերագրաւն վարդապետաւն եւ ըստ մասին բարժանմամբ, յորումն եւ աւգտակարն։    14 Դիտաւորութեամբ՝ մտածաւրէն իմն ըստ տնաշինութեան առակի եւ միանգամայն առաջատես խոհականութեան։    15 Իսկ հարազատութիւն՝ ոչ աւտարս ինչ եւ այլեւայլս, քան եթէ համբոյրս եւ հարազատս զասացուածսն առնել։    16 Այլ վերագիրն՝ զի բաւական իցէ միով նկարագրիւն զամենայն գրոյն գիտել զմիտս, որպէս ի Քերականութենէն կամ ի Գործոց առաքելոցն է յայտ։    17 Բայց վարդապետականն՝ յերկուս իմն ունի ձեւս, որ է կատարելոց գործ կամ զգոյացութենէ բուռն հարկանել եւ իջանել ընդ արարածս աւրինակ իմն ընդ աշտիճան յանհատ տեսակսն, եւ կամ աստի դարձեալ անդրէն ելանել։    18 Սոյնգունակ եւ ըստ մասին կատարումն՝ թէպէտ ի քերականութենէ սկիսբն առնելով առաջնորդէ մինչեւ ի վերջին մասնն եւ կամ ի վերջէ մասնէ մինչեւ ի գլխաւորագոյն սկիսբն, յորում ըստ առաւել քաջայայտութեան եւ ծանաւթ կացուցանելոյ զառաջարկեալսն լսաւղաց ընտանենայ եւ աւգտակարն։    19 Արդ գիտելի է եւ այն, զի բարժանի բանական արուեստս ի չորս յիմաստ[ասիր]ութիւն, ի բանական բժշկութիւն, ի քերդողութիւն եւ ի ճարտասանութիւն։ 20 Եւ իւրաքանչիւր ոք ի սոցանէ յանգութիւն ունի առ իրեարս՝ իմաստասէրն եւ բանական բժիշկն, ոմն քննէ զերկնի եւ զերկրի բնութիւն եւ ոմն զմարդոյն, իսկ քերականութիւն եւ ճարտասանութիւն, զի քերդութեան արուեստն պիտոյանայ ճարտասանականին պայծառ բանից, որք եւ հավասարապէս վարին առասպելաւք եւ խրատուք, իսկ ճարտասանականն՝ նմանէ կիտից եւ ոլորակաց եւ այլոց ի նոսա գիւտից։        21 Բայց սկիսբն առեալ քերդողականիս յերաժշտականէ անտի, վասնզի զնա բնաւորեցաւ երկայնիւք եւ սղիւք յիւրն վարել նուագաւոր երգս. եւ ապա բազմաց մարդկան ի մէջ առեալ զքերթողականսն, վասն որոյ մեզ այժմ խնդիրս է ըստ իւրաքանչիւրն կարգաց։ 22 Ոմանց ի ձայնէ սկիսբն առնելով, իբր ձայնս է նիւթ բանականութեան, որպէս հիւսնականին՝ փայտ եւ դարբնականին՝ երկաթ, այլեւ վայելջութիւն եւ կարգ աշխարհի ձայնիւ ասացեալ յարմարին, եւ հաստատեալ յայս բանիւ վարդապետէին եւ աշակերտեալքն կրթէին։ 23 Եւ ասացին զձայն վիրաւորութիւն աւդոյ, աւրինակաւ զխիստ ինչ ընդ իրարս բախելով, զի վիրաւորեալ զաւդն ի միջոցին տացէ զձայն. իսկ անգայտն եւ կակուղն ոչ նոյնպես տացէ զձայնին հնչումն։ 24 Բայց այլոց պախարակելով զայն, թէ ըստ արուեստաւորին անցանել, բառնի եւ արուեստն, սկիսբն արարին ի գրոյ, որպես զի յառաջիկայսն յիշատակ յերկարաձգեսցի։    25 Իսկ ապա Դիոնեսիոս ոմն անուն եկեալ ըստգտանելով զերկոցունց սկզբմունս այսպես, թե՝ զձայնի բնութիւն գտանել իմաստասիրաց է, եւ գիրն տեսցի ի կարգի իւրում, զի մի այլ ընդ այլոյ քննութեամբ ծաղր լիցի արուեստաւորն. եւ իւր սկսեալ բուռն եհար զնոյն ինքն զիրէս, եթէ քերականութիւն է հմտութիւն։    26 Զկնի որոյ Հերովդիանոս ոմն, որդի Ապողինարի, խոհեմագոյն միանգամայն եւ իշխան, որոյ վասն յոյժ անբաւութեան արուեստից զբոլորից այրելով զգրեանս՝ զհաւրն իւր միայն եթող, ոմանք ասեն վասն յիշատակի եւ այլք՝ վասն առաւել մտաւորութեան, բայց փոքր ինչ եւ այս արուեստ կամ վասն չանկանելոյ ի բուռն եւ կամ վասն մանկանց կրթութեան մնացեալ ի Դիոնիսէ ասացելոցն։    27 Առ որովք նախքան սոյն արուեստ մտանել գիտելի է եւ զամբարեալսն ի սմին շահսն, քանզի կէտք եւ ոլորակք, հոլովք անուանց եւ խոնարհմունք բայի եւ ստուգաբանել եւ այլ սոյնպիսիք ոչ ուստեք որպես ի սմանէ հմտանալի լինին։[ա. ՅԱՂԱԳՍ ՔԵՐԱԿԱՆՈՒԹԵԱՆ]    1 Եւ արդ քանզի նախակարգեաց սկիսբն արուեստիս ի հմտութենէ, թուեցաւ ոմանց յանբանութիւն արկանել փոխանակ առաւել գիտութեան։ 2 Այլ նա ճշմարիտ զոր ինչ եգիտն եւ կարգեաց ի հմտութենէ եւ ի բանաւորութենէ։    3 Եւ հմտութիւն այսպիսի ինչ. հարցեալ ցքեզ բայ կամ անուն եւ ոչ կարացեալ ըստ արժանոյն պատասխանեալ ի նախնեացն անկար սովորութիւն՝ ըստ նմանութեան երթալոյ անասնոց ի սովորական տեղիսն։ 4 Իսկ զբանաւորութեամբ լուծանել զխնդիրն՝ ըստ նշանաւոր հրամանաց ի լսելոյ մարդոյ ստուգելով զբազում անգամ ասացեալն քերդողաց եւ շարագրաց, այլ ոչ զաւտար ինչ, որ ոչ լսի բան։    5 Բայց ասելով մասունս վեց՝ եցոյց քերդողականս, որք հատեալ ի բոլորէ. եւ եթէ զմի ոչ կալցի յայսցանէ քերդողն, ոչ ասի կատարեալ արուեստաւոր։ 6 Իսկ տեսակք ասին ճարտասանականին՝ ատենական, բաղխոհական եւ կացրդական, զուգահաւասարք հատեալք ի սեռէ. եւ զնոյն ինքն բերելով ի յինքեան, որպէս զկենդանութիւն կենդանին, յորոց թէ ունիցի զմի ի նոցանէն, կատարեալ ասի ճարտասան։    7 Ըստ որմէ եւ զայն գիտելի է, զի նախադասութիւն ըստ երից լինի յեղանակաց՝ ըստ տեղոյ, ըստ ժամանակի, ըստ պատուոյ։ 8 Իսկ վերծանութիւնս, որ ասի ընթերցումն ըստ առոգանութեան, նախադասեցաւ ըստ տեղոյ, քանզի անկար է առանց սորա այլեւս առաջիկայիցն զյարմարութիւն ունել։ 9 Այլ իմաստասէրք ասացին եւ զվերստին մոռացումն իմաստից՝ աւրինակաւ գիւտիւ ծառային։    10 Եւ զրուցատրութիւնս առնելի է ոչ ըստ սովորական ինչ խաւսից, այլ կամ զքերդողացն արարուածս կամ զիւրաքանչիւր ուրուք նոցունց գաղափարաւք ձեւացուցանելով զրուցել։    11 Նա եւ հարկաւորութիւն է վարդապետին ոչ զաւտար ինչ, այլ զիւրոյ լեզուին խաւսս եւ զպատմութիւնս ինչ նախնեացն արարեալ լաւագոյնսն համառաւտապէս գիտել, զի իբր հարցանիցի, դիւրաւ լուիցի։    12 Բայց ստուգ[աբան]ութեան ձեւք են երեք՝ յիրէն, յարուեստէ, ի ձայնէ. եւ յարացոյց առաջումն՝ սափոր եւ երկրորդին՝ փայտատ եւ երրորդին ճնճղուկ։ 13 Բայց ոչ ամենեցուն է գիւտս այս, քան եթէ խոհեմագունիցն գիտութեամբ։    14 Իսկ համեմատութիւն ունին առ իրեարս բայ առ բայ, անուն առ անուն, եւ եթէ ասասցի ստեղծուածոց եւ կազմուածոց, եւ բերցին անուանք հանգոյն նոցին, եւ առաւելն տանի զհաստատութիւնն. նոյնպէս եւ բային՝ ողորմեայն քան զողորմեացն։    15 Այլ մեծի քերդողութեան արուեստն թէպէտ ի վերջէ դասեցաւ, դատողականս է մասն, զի սովորութիւն է բանաւոր արուեստաւորի յառաջադասել զառաւելն, որպէս զվերծանութիւն, զի զարթուսցէ զլսաւղն, եւ զկնի զաւրեն դատողականիս, զի համ թողցէ յասացուածն։ 16 Եւ են հանգամանք դատողականիս այս. քանզի հերձուածողացն ընդունայնաբանութիւնս լուծանելով, որք ուղղափառութեանց անուամբ կամեցան զիւրեանցն արդարացուցանել զվրիպանս, ի ստուգիւ քննութենէն դատելոյն յանդիմանի աւտարոտի խառնուածն։[բ. ՅԱՂԱԳՍ ՎԵՐԾԱՆՈՒԹԵԱՆ]    1 Արդ զինչ է վերծանութիւն ըստ մեզ եւ կամ որպէս ըստ իմաստնասիրացն, քաջայայտ է։ 2 Բայց զարմանալ գոյ ընդ արուեստաւորիս, զի յառաջ ասաց զսոցուն մասունս, մինչեւ տարեալ հասուցանէ յանհատն, ուստի առաւելապէս շահիցն մատակարարիցի աւգուտն։    3 Եւ զի նախակարգէ զվերծանողութիւն քերդողաց եւ ապա շարագրաց. նախ՝ զի ամենայն արուեստաւոր զիւրն կամի յարգուն ցուցանել, երկրորդ՝ զի նախադուռն իսկ եւ սկիսբն բանական արուեստիս զիւրեանցն ասեն լինել քերդողքն։     4 Ըստ որում ապա զենթադրութիւնն իմանալ է նմանութիւն ներքոյ կայ դիմաց ձեւով եւ ձայնիւ նմանապէս, որ գործէ ընթերցողին ըստ քաջութեան հանդիսի, ի յանդգնութենէ եւ յերկչոտութենէ խոյս տալ եւ միայն միջակին սպասելով՝ յորժամ խրոխտական գայցէ բան, եւ ձեւն ըստ այնմ ընթեռնուլ. եւ եթէ խանդաղատական՝ ըստ այնմ, զի եւ իւր եւ վասն որոյ բանն է, արութիւն ծանիցի։    5 Նա եւ ըստ առոգանութեանցն, թե ուղիղ վերծանիցի, որպիսի Պաւղոս եւ զայլսն մի ըստ միոջէ զիւր արուեստն եցոյց լսողին. ապա թե ոչ նա որպէս էր լուաւ, այլեւ ծաղր եղեւ։    6 Իսկ ոչ ուղեղ տրոհել՝ ըստ աւրինակի չար խոհակերի զանդամսն ոչ ուղիղ բարժանել, որ է զմիտս ի մտաց եւ զբան ի բանէ զատուցանել, զի մի պարունակեալն ի նմա միտք յայտնեսցին, եւ ի լսողէն զանխլացոյց եւ ինքն անարուեստ ցուցաւ։    7 Մինչեւ ցայս վայր ասացուածս հասարակաբար պիտանացու բոլոր բանական արուեստաւորաց. իսկ յայսմհետէ զիւրեանցն ձեռնարկութիւն ի մէջ առեալ քերդողացն։     8 Վասնզի ողբերգութիւնն ի հայումս է, իսկ ըստ հոռոմին թարգմանութեան նոխազերգութիւն ասի առ ի պաշտաւն առնել Դիոնեսեայ ումեմն տուողի որթոյ, որ է պատմութիւն յայտնի։ 9 Եւ է ողբերգութիւնդ ոչ աշխարհական, քան թէ արարուած քերդողական զքաջացն գործեալ իրս, զոր պատմեալ է ահաւորապէս՝ հանգոյն գործեցելոցն գերազանցութեամբ, ամենայնիւ դիւցազնաբար եւ ոչ կաղս ի կաղս եւ քամահելիս։    10 Իսկ կատակերգութիւնք, որ են արարուածք քերդողացն ոմանց յանդիմանութիւն եւ [ոմանց] յաւժարութիւն, որ եւ խրատս բազում ունի յինքեան. աշխարհաւրէնն՝ զի ամենեցուն յայտնի լինիցի։    11 Եւ դամբանականն է գերեզմանական, որպէս թէ անհեդեդս ձեւով եւ ձայնիւ յանկարծադէպ ինչ հասանել սգոյ լալումն, ըստ որում եւ ի վերծանելն է վարել հմտաբար նմանութեամբն։    12 Իսկ քաջոլորակի տաղ ասի հոմերականն, յորժամ յարմար բառիւք եւ ոլորակաւք ի սկսմանէ մինչեւ յաւատարումն զմիտսն աւարտեալ բերիցէ եւ զչափս։ 13 Բայց ասի եւ բոլորակ տաղ, յորժամ առաջարկութիւն մտացն երկարագոյն իցէ, երկրորդ տաղին սկիսբն ի բաղաձայնից եւ կամ ի կրկնակէ հաւիցի, զի զանգայտն եւ զմեծասարն գործիցէ երկայն. իսկ մեծավերջ վասն երկայնութեան ձայնին սահմանեցաւ ողբերգակացն։    14 Այլ քնարական քերդութիւնն, որ է մասն իմաստասիրացն ըստ աստեղաբաշխութեան, ըստ երկրաչափականի ունի հանգամանս ըստ թուականին, զի զդաշնակումն ձայնին զոտինն եւ զաղիոյն ի ներքոյ իրսն համանման եւ ոչ աւտարոտի ինչ բերիցէ։    15 Իսկ խանդաղատականն կամ առ սիրելիս երեւի ծնողաց՝ առ մանկունս եւ այսպէս ըստ նմին, եթէ նոյնպիսի տեղի ինչ դիպեսցի յընթեռնուլն։    16 Արդ որ ըստ ասացեալ առոգանութեանց, եթէ մի ըստ միոջէ այլոց ձեւոցն ոչ պահեսցէ զխտրութիւնն, զարիապէս քերդողացն զշարագրութիւն եւ զջան տապալէ եւ զիւր ունակութեան արուեստն ի վերծանելն ծիծաղելի երեւեցուցանէ։[գ.] ՅԱՂԱԳՍ ՈԼՈՐԱԿԱՑ    1 Բացագանչութիւն յոլորակի սեռ իմանի, քանզի հաւասարապէս անշնչիցն եւ շնչաւորացն եւ բանաւորացն է, իսկ ոլորակ՝ միայն բանականիս՝ առ ի պատկանաւոր ունելոյ ձայն եւ ոմանց ծանաւթ լեալ առ ի կրթութենէ, որպէս ի յունական լեզուին, իսկ այլ ազգաց ոչ եւս։    2 Եւ թերեւս տարակուսեսցի ոք, թէ շեշտ վերացման աղագաւ ասի ոլորակ, իսկ բութն ընդէր. այնու զի որպէս նա ի վեր հանէ, սա ի խոնարհ նմանապէս իջուցանելով հարթէ, որք ի մի տեղ եկեալ բաղկացուցանեն զպարոյկն. ըստ առակի՝ ծայրիցն՝ ի սպիտակէն եւ ի սեւոյն գոշն. իսկ ընդ մահ եւ ընդ կեանս ոչ է միջոց։[դ. ՅԱՂԱԳՍ ԿԻՏԻ]    1 Նախադասելով սորա զոլորակն, քան զկէտն, ոչ ըստ պատուականութեան, քան եթէ ըստ տեղոյ, քանզի հարկաւոր է յասացուածին նախ ոլորակին եւ ապա կիտին ունել զկարգն։    2 Իսկ զի ասաց զիւրաքանչիւր ոք ի կիտիցն յառաջագոյն արհեստիւն. նախ՝ զի սահմանաւ զիւրաքանչիւրոցն բնութիւն ծանուսցե, երկրորդ՝ զի տեղեաւն եւ ձայնիւ զաւարտել կէտն իբրեւ զթագաւոր, իսկ զերկուսն իբրեւ զսպասաւորս նորին, աւրինակ իմն զպակասեալն եւ զառաւելեալն այնոքիւք կոչել ունակութիւնք, իսկ չափաւորն պարզաբար։    3 Եւ են հանգամանք բնակիտիս մի ըստ բացարձակ ձայնի որպէս ոչ-շունք եւ որ ի կարգին է. եւ միւս՝ յորժամ ի միջակիտին հանգիստ առնուցու, երթեալ ի ստորակէտն, ուստի պատրաստաբար ի կէտն ելանիցէ ըստ առակի ճանապարհորդութեանն։ 4 Եւ ստորակիտիս է եւ այս՝ ունել զբացարձակն եւ սմա որպիսի՝ ոչ ապաքէն առաքեալ եմ, երկրորդ՝ յորժամ պատասխանւոյ ինչ կարաւտանայ բանն, ըստ այնմ՝ ինձ պիտոյ է ի քէն մկրտիլ եւ դու առ իս գաս։[ե. ՅԱՂԱԳՍ ՀԱԳՆԵՐԳՈՒԹԵԱՆ]    1 Յետ որոյ զհագներգութիւնն ասելի է, զի ոչ եթէ ի հարկաւորացն է մասանց արուեստիս որպէս եւ այլքն, այլ առ կրթութիւն մարդկանց։    2 Եւ հագներգութիւն ըստ հոռոմին ասի գաւազաներգութիւն, վասնզի սարդենի գաւազանաւ, զոր փոխանակ սուզելոյ կուսին, որպէս ասեն երկիր բուսոյց, պար գոլով Ապողոնի երգեն զհոմերական քերթածսն, վասն խնդրելոյ շնորհին որ ի Հոմերին է ասացեալ քերդածացն, որ զանխլացեալ վասն միայարութեան, բարժանումն գործեցաւ յաղագս դիւրաւ ուսման մանկանց յերկուս գիրս յԵղիական եւ յՈդիսական ի քսան եւ չորս ճառսն. քանզի մանկանց է խրոխտելն եւ սրտմտելն ոչ բարիոք, այլ զբարիոք նախանձ եւ զբանական ունել հզաւր զաւրութիւն խորհրդոյն, վասն այնորիկ բարժանմամբ ճառիցն, զի բժշկեսցին միտքն առ ի յամբողջ պատասխանելոյ առ ի յարցուածս յորում է ճառին եւ մի վհատեալ պախեսցէ անգիտանալովն ի քաղցր շահէ ուսումնասիրութեան։[զ.] ՅԱՂԱԳՍ ՏԱՌԻ    1 Արդ եւ յայսմ սկիսբն արարեալ արուեստաւորիս վարդապետութեան քննեաց զմասունս եւ զմասանց մասունս. իսկ այժմ բուռն հարեալ զնիւթոյն զի առ փոքր փոքր ելցէ ի վերին կատարելագոյնն։    2 Եւ զի ասէ յաղագս տառի եւ բուռն հարկանէ զգրոյ. քանզի տառդ անմարմին իբր թե բանի նշանակ, զի գիտելի կացուցանէ զգրովն զբանն, որպէս զայբիւն զայբն. իսկ նախադասեալ տառիս աւրինակ իմն ըստ պատուոյ, իբր ոգին քան զմարմին լաւագոյն։    3 Բայց բազմութիւն գրոյս, մի՝ զի անարուեստ խաւսք եւ բարբարիկոն լեզու, եւ երկրորդ՝ վասն թաւութեան զսոյն կարգել ի գիրն որք ըստ խաւսիցն յարմարին։    4 Եւ գիրդ ի քերելոյ եւ ի գծելոյ ըստ հաստատուն յարացուցի եւ Հոմերոնէ կոչի հարկանելով նետիւ զգարշապարդ Դիոմեդեայ Պարիսի։    5 Եւ զի ասաց կրկնաբանելով զտառս. ցուցանէ զարրումն եւ զմիաբանութիւն գրոյ եւ ձայնի հանգոյն տարերցդ ընդ երկրի եւ ընդ կենդանիս միայարութեան. եւ դասութիւն՝ զի երբեմն յար ասի եւ երբեմն այր, միոյն յին եւ միոյն այբն դասելով։    6 Եւ ապա որոշելով զձայնաւորսն ի բաղաձայնիցն իբր պատուականս եւ պատճառս ձայնի յարմարման, զի եւ ըստ ինքեանց եւ ըստ զայլսն խառնելոյ բաւականանան հնչումն եւ բան յաւդաւոր պատկանել։    7 Եւ այնուհետեւ կամեցեալ զանազանել եւ զայլսն, ի ձայնաւոր որոշմունսն այսր զատանէ զէն եւ զովն՝ զբնութեամբ երկարսն, յորս թէ եւ խառնի եւ թէ ոչ ձայնորդն, ոչ երբեք անփոփեն զիւրեանցն ձայնս։ 8 Եւ զոյն եւ զեչ եւ զհիւն բնութեամբ սուղ եցոյց, որք ոչ երբեք թողուն զիւրեանց չափն։ 9 Եւ միջակս զատուցեալ սորա զերկամանակսն՝ զայբ եւ զեթ եւ զին, որք ի ձգելն երկարիցն հաւասարք եւ յանփոփմանն՝ սղիցն, որպէս տուն եւ տան։ 10 Բայց ոմանց հակառակել դեպ եղեւ ասել եռամանակս, իսկ ոչ կալաւ զտեղի, վասնզի ոչ համանգամայն երեքին ամանա[կ]քն ասին, այլ երբեմն մի եւ երբեմն երկուս։    11 Իսկ առաջադիրքն ոչ առ բաղաձայնսն են, քան եթէ առ ձայնաւորսն քանզի այլ ձայնաւորքն կարեն ինիդ եւ հիւնիդ առաջադիր լինել, իսկ սոքա ոչ եւս։    12 Նոյնպէս եւ ինդ հիւնիդ կարէ լինել ըստ ցուցելում աւրինակիդ։    13 Նա եւ երկբարբառք երկու ձայնաւորաւք ի մի ասեն լեալք, երկու նշանակս ձայնի ցուցանեն։    14 Ըստ որում գիտելի է եւ զբաղաձայնիցն հանգամանս, քանզի աւրինակ իմն դիցի առաջի. միտք մարդոյ՝ տառի եւ զգայութիւնք՝ ձայնաւորաց եւ այլ անդամք մարմնոյն բաղաձայնից։ 15 Արդ որպէս ոմանք յանդամոցն առաւել աւգնականութիւն տան զգայութեանց եւ այլք դուզնաքեայ եւ կէսք զմիջինն, նոյնպէս եւ բաղաձայնքն. նուրբք առաւել աւգնեն քաջաձայնութեան, իսկ ստուարքն նուազ եւ միջակ զհասարակն երկոցունց։    16 Բայց ոմանք ի բաղաձայնիցն զկիսաձայնին առ ձայնաւորսն C ձայնաւորն զեկուցանեն հանգամանս ի սուլմունս եւ ի մրմունջս. եւ այլք վատաձայնք ըստ առակի ողբերգակին, զի հարկաւորապէս արուեստն զքաջաձայնութիւն խնդրէ։    17 Նա եւ կրկնակացդ հանգամանք այսպիսի. յորժամ մի գիր բաւական լիցի ունել զերկուց տեղի, քանզի աստուածազգեաց եւ աստուածազգեստ մին զերկուց եւ մին զմիոյ լնլով զտեղի։    18 Տի նա եւ նա ի բնութիւն իմանի իբր թէ խոնաւագոյն, եւ արուեստ ունի զհամբառնալն եւ զնուաստանալն, իբր թէ հողմն՝ յեղեգանէ։    19 Իսկ վախճանականք անուանց ի հոռոմին եւ յարականին, եւ յիգին ունի կշռապէս, բայց ի մերումս անորիշ եւ յանբաւս հանգեալ։[է] ՅԱՂԱԳՍ ՎԱՆԳԻ    1 Արդ իբրեւ եգիտ արուեստաւորն զնիւթն եւ եցոյց զհանգամանս ձայնաւորացն եւ բաղաձայնիցն, կամի ի սմանէ այլեւս մեծագոյն յարմարել շինուած, որ է վանգ։    2 Իսկ զի ճառէ զվանգէ եւ բուռն հարկանէ զփաղառութենէ. զեկուցանելոյ աղագաւ զբնութիւն երկոցունց՝ զվանգի, իբր թէ ի միոջէ կողմանէ ձայնաւորն վանգեալ իցէ ի ձայնորդացն, իսկ փաղառութիւն՝ շուրջանակի։ 3 Իսկապէս է ընդ ձայնորդսն փաղեալն՝ ընդ միումն կամ ընդ երկուս, իսկ պիտակն՝ սոսկ ա եւ կամ ե։[ը. ՅԱՂԱԳՍ ԵՐԿԱՐ ՎԱՆԳԻ]    1 Եւ յորժամ ծանոյց զվանգին բնութիւն, զեկուցանէ այժմ զքանիաւնութիւն երկարիցն եղելոց բնութեամբ եւ զդրութեամբսն միանգամայն, թէ որքան զոր երիցագոյն ունի աստիճան։    2 [1] Արդ սկիսբն բնութեամբ երկարն է ինքնաբաւ եւ անկարաւտ ծակցութեան ձայնորդի, սակս որոյ եւ առաջին տեղոյ հասաւ։    3 [2] Իսկ երկամանակքն վասն երկարից եւ սղից գոլով պատճառ. երկրորդ նորա ցուցաւ։    4 [3] Այլ երկբարբառս, զի յերկուց խառնուածոց ունի պատուականութիւն յերկայնութիւն10 թէպէտ ոչ գերազանցեաց քան զերկամանակսն, համայն երկրորդին դասեցաւ։    5 Զկնի սոցա դրութեամբ։    6 [1] Որոյ առաջինն աղց, իբր զի միամաւր ոք զերկուս ձայնորդսն ձգելով զկնի ինքեան դասեցաւ, թէպէտ եւ ոչ հանգոյն առաջնոյն, սակայն առաւելեալ գեր զկնիսն։    7 [2] Որում ընդդէմ է տատրակն, զի որպէս յաղցիցն զցաւն եւ զղատն յառաջկոյս ամփոփեաց այբն, իսկ ի տատրակին զտիւնն եւ զրէն եւ առ վերջին այբն. այսպէս, զի մին միշտ առաջադիր կարէ լինել տիւնն ըրէին աւրինակ իմն տրգալ. եւ ուր այս դիպեսցի, հարկաւոր է կիտիւն զտիւնն եւ զրէն վերջնումն ձայնաւորին տալ։ 8 Իսկ զի սուղդ եւ սղացեալ ասի, մի զի սուղ է այբտ եւ ըստ երկամանակի սղանայ ի տեղւոջ։    9 [3] Երկրորդ, զի հաւասար մատուցանէ զբարժանումն զաւրէն եղբար եջիդ եւ ինիդ ի ձայնորդաց պատճառաւ, զի ոչ կարէ երբէք բէդ կենիդ առաջի դասիլ ընդդեմ աղցին եւ տատրակին. միումն՝ զի յառաջկոյս ամփոփեաց զբաղաձայնսն. եւ միւսումն՝ զի ի վերջ, զի պարզ ձայնորդ է կենդ։    10 [4] Նոյնպէս կրկին ձայնորդք միմեանց ընդդեմ են. հեզիկն, զիկն զաւրութեամբ զայն եջին ետ ձեռն, իսկ կետիւն՝ ինիդ։    11 [5] Բայց աջդ եւ կիտիւ եւ զաւրութեամբ ջէդ այբին։[թ. ՅԱՂԱԳՍ ՍՈՒՂ ՎԱՆԳԻ]    1 Այսպէս դնելով բնութեամբ երկայնս եւ սուղս, իբր զծայրսն քննեաց, եկն զմիջոցն, կամի արդ զսուղ վանգիդ վերաբերել հանգամանս։    2 [1] զնախկինսն ի բուն սղիցն՝ յեջէ եւ յոյէ։    3 [2] Իսկ զմիւսդ յայբէ երկամանակէ ամփոփեցելոյ։[ժ. ՅԱՂԱԳՍ ՀԱՍԱՐԱԿ ՇԱՂԱՇԱՐԱՑ]    1 Յետ որոյ եւ հասարակ լինի ըստ երիս յեղանակս վասն դիւրութեան իմն գտեալ ի Հոմերոնէ, զի մի միտք ինչ բանի զանխլացեալ ի դժուարին չափոցն ծածկիցին, որ հասարակապէս ըստ չափոյ յերկայնիցն եւ սղիցն մատուցանէ ի տեղիս աւժանդակութեան։    2 [1] Եւ է առաջնոյ յեղանակին հանգամանք այսպիսի. յորժամ ասէ Ինձ բնա[ւ] ես ոչ իրիք դու պատճառ, արեւ, այլ աստուածքն։ 3 Արդ առաջի վանգիդ տեղի ի բնաւ իսկ տաղս, թէ բնութեամբ եւ թէ դրութեամբ միշտ զերկայն եւ եթ խնդրել։ 4 Իսկ երկրորդ վանգդ, զի ի ձայնաւոր երկայն յանգեցաւ եւ երկբարբառն եւ դմին յարուցեալ եչն, խորտակելով զդա եւ արգելլով սաստկաբար աւրինակ իմն զալիս ծովու վէմ պատահեալ, իշխանութիւն ետ առնել եւ սուղ, որ է ստեղն։    5 [2] Իսկ երկրորդ՝ Պատրոկղէ, ինձ հիքիս կարի յոյժ սիրեցեալ անձին։ 6 Վասնզի սովորութիւն է նային զաւրէն մոմոյ երբեմն կակղանալ եւ երբեմն խստանալ։ 7 Արդ առաջին վանգիդ կակղանալով րէդ թոյլ եդ գերազանցել անձայնիդ, զի արասցէ երկայն։ 8 Իսկ երկրորդ վանգիդ խստանալով ղատդ զաւրէն մոմոյ ցուրտ արգել զվայտաձայնն առնելով սուղ, որ է ստեղն։ 9 Եւ յորժամ սղացուցանել ըստ այսմ աւրինակի զվանգդ ձայնաւորի պէտք են եւ կամ սղի ըստ ոյի սղացելոյ ըստ երկամանակին, զգուշանալով յայլոց ձայնաւորացն եւ զնայի եւ զվատաձայնի զնոյն պահել խտրութիւն։    10 [3] Իսկ երրորդ՝ զՆեստոր ոչ խաբեաց խոշիւնն թէպէտ յումպ էր։ 11 Յորժամ երկրորդ վանգին ձայնաւոր սուղ դիպիցի միով բաղաձայնիւ եւ բանն երկուք վանգիւք միայն զկատարումն առնուցու եւ յաջորդ վանգն ի ձայնաւորէ հաւիցի, իշխանութիւն է քեզ առնել համբոյր, թէպէտ եւ սուղ է ըստ այլում կարծեաց. եւ հաստատի այս, զի ամենայնի խնդիր թէպէտ եւ փոքր իցէ, կատարելութիւնն է այսոցիկ շաղաշարաց։    12 Յայտնեն եւ պատմութիւնքն առաջնոյն Պրիամոս Տրովացի եւ Պարիս, որոյ զկինն յափշտակեալ էր ի հելլենացոց որդին նորա՝ Պրիամոս քննելով զ՚ի վերայ եկելոցն գործ՝ ասելով ցաղջիկն. Եկ այսր, զի չես դու այսմ պատճառք։    13 Իսկ երկրորդին՝ Աքիլլէս Հելլենացի եւ Պատրոկղէ դայեկորդի նորա. եւ իբրեւ ետես Աքիլլէս զՊատրոկղէ մեռեալ հանդերձ քաջութեամբ՝ լալով հարճն Աքիլլեայ ասէ, թէ՝ զՔեզ յամուսնութիւն տամ Աքիլլեայ. ասէ՝ Ինձ հիքիս կարի յոյժ սիրեցեալ անձն։    14 Իսկ երրորդին՝ Նեստոր ոմն հմուտ պատերազմի, զոր տուեալ ցՄաքաւոն ոմն բժիշկ վիրաւորեալ, զի դարմանեսցէ. որով դարմանելով զվերսն տայր նմա հաց եւ սեաւ գինի։ 15 Բայց իբրեւ յոյժ ամբոխէր յոյզ պատերազմին, ոչ սիրելի լինէր նմա ըմպումն գինւոյ, քան թէ երթալ ի գործ պատերազմին։[ժա. ՅԱՂԱԳՍ ԲԱՌԻ]    1 Յայտնելով սորա եւ զհասարակ շաղաշարաց զհանգամանս՝ հիմն արկանէ արդ բանի զբառս, որպէս նաւի զողնափայտն։ 2 Եւ լսի բառ ասացուած, որ է ըստ միում վանգի եւ կամ ըստ երկուց եւ կամ ըստ երից. նշանակն մի է։ 3 Իսկ մասնդ է սեռ եւ դուզնաքեայ առ բան ասի, որ է մեծագոյն քան զդա. եւ դարձեալ՝ զի դոյզն ասի. որ թէեւ իցէ իսկ դուզնաքեայ, որ թէ ինքն փոքր է, մեծի ունի զաւրութիւն։ 4 Ըստ որմէ եւ բաղդասութիւն է բաղեալ իմն կարգաւորութեամբ եւ անդամ լեալ բառդ բանի։ 5 Առ որով իմանալի է եւ զայն, զի ամենայն արուեստաւոր կամի իրս առաջի արկանել, ոչ առանց նիւթոյն գիւտի մտաբերէ, որպէս եւ այս արուեստաւորս յառաջ եգիտ զնիւթն, որով ընդ աշտիճանսն էլ մինչեւ ի բանսն։[ժբ. ՅԱՂԱԳՍ ԲԱՆԻ]    1 Եւ արդ կամի ցուցանել որքանք ի սմա են բարժանմունք մասանց ու այլ եւս պաշտեցեալ լինին կիրք։    2 Եւ հետեւեալդ ասելով զդա որպէս զհետանկեալ բառիցն համեմատ իմն շարագրաց, զորս ի մանրամասն գործոյն իւրեանց ասացին հետեւակս, իսկ զքերդողս՝ հեծեալս, քաղելով ի յինքն եւ անդամս գործելով, որով եւ ինքնակատար երեւի եւ զհանգամանս մտացն եւ զփոփոխմունս գլխոցն ըստ տրամախոհութեան բաւականաբար յայտնիցէ, ոչ ընդ տարակուսութեամբ զաւրէն վանգին եւ կամ նոյն ինքն բառիս ինքնըստինքեան յանգեալ։    3 Բայց զմասունս բանիս ոմանք եւ զառասութիւնն յաւելլով ասացին ինն։ 4 Իսկ իմաստասէրք եւ զանուան մասունս ընդ անուան դասելով եւ բային ընդ բայի, ածելով առ նոսա զշաղկապն եւ զաւդն եւ զնախադիրն, ասացին հինգ, այլ սա զառասութիւն իբրեւ զտեսակ դասելով ընդ անուամբ, ասաց ութ, իսկ Արիստոտելէս զստորասութիւն եւ զբացասութիւն եւ զբացերեւութիւն ընդ անուան եւ ընդ բայի՝ ասելով հինգ գոլ։    5 Բայց մասն ասելով աստանաւր եւ ոչ տեսակ՝ երեւեցոյց զմասն, զի յամենայնի ի վեր է տեսակ քան զմասն, որպէս ի վեցսն ի սկսբան արուեստիս քերդողն. զի զնոսա թեւ ոչ զվեցն ունին, ոչ է կատարեալ քերդող, իսկ ճարտասանն միով միով։ 6 Այլեւ յայսմ վայրի, զի զաւրէն սեռի զայլ եւս մասունս կարէ գոյացուցանել, որպիսի ինչ անուն զնոյն հետեւեալսն եւ զնոյն զուգապատիւս ոչ երէց եւ ոչ կրտսեր, այլ տեսակն թե ունիցի մասունս, որպէս ատենականն զամբաստանելն եւ զպատասխանելն երէց եւ կրտսեր, զի նախ ամբաստանելն լինի եւ ապա պատասխանի առնել, նոյնպէս եւ այլքն, յորոց գիտելի է եւ զայս, զի [է] տեսակ, որ զաւրէն սեռի բարժանի ի մասունս եւ ոչ ինքն մնայ որպէս մարդ, եւ է, որ բարժանի եւ ինքն մնայ, որպէս ծառ ի պտուղ եւ յոստս եւ ի կեղեւ։[ժգ. ՅԱՂԱԳՍ ԱՆՈՒԱՆ]    1 Զկնի որոյ իմանալի է եւ զեղեալն վէճ անուան եւ բայի, քանզի ոմանք կամեցան նախադասել զբայ, իբր թէ [ի] շինելոյ շինելն եւ ի նաւելոյ նաւելն. իսկ այլք ոչ նմանապէս, այլ զանուն ասացին նշանակիչ գոյացութեան, այլ զբայ՝ պատահման։ 2 Եւ զի այսպէս է. նախ յառաջանալ ի դէպ է գոլոյն գեր քան զպատահեալն, յայտ է թէ անուն քան զբայի։    3 Իսկ մասնդ է սեռ. հոլովականաւ՝ իբր սահմանաւ զատոյց ի բայէն։ 4 Մարմին եւ իր ասելով նշանակել ի դերանունութենէ որոշեաց, իբր զի մարմինն, որ շաւշափի եւ ըմբռնի, եւ իր, որ մտաց հնչի եւ միայն լսելեաց լսի անըմբռնելի։ 5 Բայց եւ զիրս աստանաւր պարտ էր ասել անմարմին, քան զիր։    6 Հասարակն մարդ, յատուկն՝ ոմն անուամբ իսկիւ։    7 Իսկ սերք ոչ ի գոյացութեան վերակոչին, զի ոչ էր բնութիւն քննել, այլ զձայնի նշանակս յայտնել, ոյք են ի Հոռոմին լիով արականին եւ իգականին եւ չեզոքին, իւ եւ կամեսցի ոք յայտնել ըստ երեցունց կարողութիւն է, որոց ոչինչ ի մերումս երեւի. միայն սոսկ եւ սակաւ ինչ, իբր թէ հայր եւ պատանեակ արուին կոչումն եւ մայր եւ աղջիկ՝ իգականին այլ եւս նոյնպիսիք։ 8 Բայց յաւելուլն ոմանց զհասարակն եւ մակաւասար ոչ զինքն, այլ զայլս զատուցանէ արուեստաւորս այսմ պատճառ, եւ է հասարակդ այսպիսի, քանզի ձի եւ շուն հասարակ կոչին երկոքումբք ձայնիւք, իսկ մակաւասարն ոչ եւս, այլ ի վեր քան զհաւասարն իգականին անուն եւ եթ է ծիծեառն եւ աքիս, նոյնպէս եւ արականին արծուի եւ առիւծ, քանզի այնմ միայն հանդիպին։    9 Եւ նախագաղափար իմանալի է նախաւրինակ իմն, յորմէ ածանցին, իբր յերկրէ՝ բոյսք եւ կենդանիք եւ ըստ նմին, եւ բան՝ ի մարդոյ եւ բերք՝ ի սերմանց պտղոց տնկոց։    10 Բայց տեսակք ասին, զի որպէս ասացեալքն ածանցին իբր յաղբերէ վտակ, այսպէս յանուանէն իրքն՝ երկիր եւ երկրային, երկին եւ երկնային, ջուր եւ ջրային եւ որք նմա այսոցիկ ճշգրտեսցին B ճշգրտեցին։    11 Իսկ ածանցացն տեսակս զի յոյժ անհուն եւ անբաւ են, թողլով զայլոցն յատուկ, զբանաւորէս բուռն եհար, առաջնորդութեամբ յայտնել, ասելով նախ՝    [1] զհայրանունականսն այսպիսի. հայրանուն ստոյգ ասի ըստ հարազատ զաւակին յառաջ գոլոյ նույնպէս եւ զանունն ի նմանէ դնել, իբր Արտաւազդ Վարդանեան. իսկ պիտակն է նախնեացն։    12 Եւ գաղափարք հայրանուանցն, որպէս թէ անուն որդոյն զառաջին վանգն ի հաւրն անուանէ ունիցի, իբրեւ ի Բաբայ՝ Բաբէն եւ ի Սամայ՝ Սամէն, ըստ որում եւ Գորդայից գաղափար է, զի որպէս դոքա ճեղքելով ի համանման լեզուէն խաւսս, նմանապէս եւ Հոռոմին դորացի ոմն անուանեալ լեզու։    13 Նովին ձեւով ըստ հայրանուանցն եւ իգականացն երեւի գաղափար՝ կոչեցեալ ի հարանցն ի Մանայն Մանանոյշն եւ ի Տրդատայն՝ Տրդատուհի, որոց թէպէտ ոչ իրաւ համարեցաւ Հոմերոս առնել զգաղափար, իբրեւ անարժան համարեցաւ յիւրն պայծառ եւ հզաւր արարուածս խառնել զտկար եւ զնուաստ բնութեանցն անուանս, այլ զկնի եկեալքն արժանաւոր վարկան ըստ ամենայն կարեկցութեան նոցա եւ յայսմ ոչ զատուցանել։    14 [2] Նա եւ ստացականդ՝ իբր թէ պարառեալ զինքեամբ ստացուածոյն զստացողին անուան, առինչունակաբար կոչեցեալ ի նմանէ գիրք ու կամ այլ ինչ կենցաղաւգուտ ստացուածք։    15 [3] Այլ բաղդատականացն են ձեւք երկու. կամ զոյգ ընդ զուգի, որպէս ի միոյ ազգէ էին եւ քաջք երկոյքեան՝ Դաւիթ եւ Սաւուղ. եւ կամ նուազ ընդ առաւելի, որպէս գեթացիքն ընդ Դաւթի, որոց թէ ընդդէմ թուիցի ոմանց, զի Գեթացիքն բազումք, բժշկի այնու, զի ոչ համեմատեաց զաւրութիւն բազմացն առ Դաւիթ, այլ որով նուազ գտան։ 16 Բայց գաղափարք բաղդատականաց են, յորժամ յերկուց ընթացողաց ասի՝ ոմն քան զոմն արագ, սակաւ ինչ նշանակէ, ապա թէ՝ արագագոյն գոլ, ամենայն ումեք առաւելուլ իմանի. սոյնպէս եւ սաստկագին, ուժգին։    17 [4] Եւ գերադրականդ ամենեւին իմանի առանց բաղդատութեան ծայրք բանին եւ ընդդիմակ ի նմին յորժամ ասիցի սքաչելիս, բնաւ իւիք գերազանցեալ զարմանալեաւք, նոյնպէս եւ հակառակ նորին։    18 [5] Այլ փաղաքշական է աղջկական, որ ոչ ասացաւ ի մերումն վասն պատկառանաց, վասնզի այնպիսեացն բնութիւնն սովորեաց ըստ անկատարութեան տիոցն եւ զխաւսսն անկատարս ասել. այլ ի փաղաքշելն վասն աւկտի հարկաւոր է զմեծսն եւ զպատուականսն առնուլ ի մէջ անուանց թախանձանաց, որպէս զի ի խնդրելոյն մի վնասակարին ի գձուձսն կոչելոյն հանդիպեսցի։    19 [6] Յարանուն է՝ յառաքինութենէ՝ առաքինի եւ ի խրախճանութենէ՝ խրախճան։    20 [7] Իսկ բայածական յորժամ սիրեմ ասի բայ է եւ սէր՝ անուն, արդ ածանցելով ի սէրոյ անտի [սիրուն հաստատի]։    21 Դարձեալ ի ձեւս անուանց պարզ՝ իբրեւ մեկնակ ինչ անուն. ի նոյն յաւելեալ միւսն՝ ճանաչի՝ բարդ, եւ յարաբարդ անուն լինի՝ սուղ ինչ այլ յար յինքն ունելով. եւ յարաբարդ ասի, զի ի պարզէն զատ եւ հուպ ի բարդն մասամբ, այլ ոչ նոյնպէս։    22 Իմանալի է եւ զարմազանութիւն բարդիցն, վասնզի անհնար է անուան իմիք առանց այսց լինել զարմազանութեանց, կամ եթէ յերկուց լիոց ու յերկուց պակասից, ու դարձեալ՝ նախադասելով զլին եւ զպակասն ի հետ բերելով, եւ կամ առաջի զպակասն ունելով եւ զլին ի վերջէ։    23 Բայց թիւ աստանաւր չափ իմանի, իբր թէ առանց յաւելլոյ եւ նուազութեան չափեալ լինի եզականդ ի մի եւ յոգնականդ՝ յանբաւս։ 24 Այլ է երբ երբեք, զի եւ եզականիդ գիծ զյոքնականն բերէ նշանակ, որպէս թէ պար ասելով կամ տոհմ, նոյնպէս եւ յոքնական[ի]ն՝ զեզականն, որպէս Խոյարաւնքն եւ զերկուսն։    25 Իսկ ասելն նախ հոլովս եւ ապա ուղղական եւ երեւեցաւ ոմանց ընդդիմութիւն ի տեղւոջդ, որպէս թէ ուղղական եւ կամ հոլովական պարտ է անուանել. բայց բժշկեցաւ այսպէս, թէ բոլորիցս ընդ արեգականս լինելութեանցս [անուանք կոչեցան շնորհիւն աստուծոյ] եւ կամ զոր ի նա զաւրացոյց։ 26 Արդ ըստ ի վերուստ դրութեանն անուանն անգումն ասի նոյն ինքն ուղղականն, աւրինակ իմն գրչի ի վերայ կակուղ իմիք նիւթոյ նկարմամբ ուղեղ կացելոյ եւ անդուստ ապա հոլովումն առնելով ի սեռական եւ ի տրական եւ որ ի կարգին։    27 Եւ զի անուանական ասի ուղղականն, իբրեւ սկիսբն իմն եւ պատուականագոյն. իսկ պարզ՝ մեկնակ, անշարադիր։    28 Եւ սեռականդ ստացականդ է ըստ ինքեան հանդիպեալ ստացուածոյ եւ կամ հայրենոյ։    29 Բայց տրականդ լսի թխթական եւ զի ոչ լսի հաւաստի ի մերումս, որ եւ ի Հոռոմին յայտնի, տրականն ձայնիւ յայսմ անուանէ այսմ անուան առաքեալ. յորոց ցուցականն յառաքականէն ըստ երկուց դիմաց. յորժամ առաքեսցի ոք առ ոք յումեքէ, զհեռաւորն նշանաւոր բանիւ ցուցանել եւ զմաւտաւորն երեւին տեսութեամբ։    30 Իսկ հայցականդ, որ ըստ Ելլենացւոց լեզուին պատճառական, է այս. քանզի յորժամ ի չար ինչ կոչեսցի ոք կամ ի բարի ընդ ձայնին զեկուցանէ զպատճառն։    31 Նա եւ կոչականդ յայտնի է առհասարակական, զի ովդ, որ է նշանակ կոչականի, հաւասարապէս երթեալ լինի ի վերայ դիմաց եւ իրաց, բարեաց եւ հակառակին։    32 Իսկ ենթանկեալ անուամբդ, որ է որպէս ընդ անուամբ անկեալ եւ առաջիկայ մասունս, զոր ասացեալ է զտեսակէ. ոչ որպէս տեսակս ի սեռէ բարժանեալ, այլ միայն ձայնիւ նշանակաւ հարկաւոր անուամբ վարի տեղւոջդ։    33 Բայց վասն [1] իսկիդ եւ [2] առասականիդ հակառակութիւն եղեւ յոմանս։ 34 Պղատոն զառասականդ դասեաց առաջին, իբր թէ ի տեսակաց ոմանց տիրականք գաղափարեալ ըստ ժամանակի։ 35 Իսկ Արիստոտէլ՝ զիսկդ, այսպիսի եթէ տեսանելդ հաստատուն է քան զլուր, որպէս զարեգակն ոչ ոք լինի կարող ժխտել, իսկ զաներեւելի ինչ՝ բազումք, վասն որոյ եւ նախադասեցաւ տիրականս Մարկոս քան զառասականն մարդ։    36 [3] Եւ յերկոցունց ի վերայ առեալ լինի եռակի գով կամ պարսաւ, որ է ոգւոյն մեծ, քան զմարմնոյն, եւ մարմնոյն՝ քան զարտաքնոցն երկաքանչիւր գովութիւն եւ հակառակն։    37 [4] Առինչունակ՝ ստոյգ, որ միմեանց հակադարձին եւ զմիմեանս բառնան, որպէս տէր զծառայ եւ հայր առ որդի։    38 [5] Իսկ իբր առինչունակն նման սմա, այլ ոչ նոյն, վասնզի բառնալն զմիմեանս գիշերոյ եւ տուընջեան ոչ եւս։    39 [6] Եւ հոմանուն լինի ըստ պատահման եւ մտածութեան. պատահմամբ՝ յորժամ երկուց ոմանց նոյն դիպեսցի անուն տիրականդ [եւ առասական՝ արծուի՝ թռչուն եւ արծուի՝] շինածոյ ի փայտից, իսկ մտածութեամբ՝ ըստ պատուոյ, յուսոյ, աղաւթից եւ այլոցն եւս։    40 [7] Քանզի փաղանունն ըստ քերթողաց լսի բազմանուն, իբր թէ սուրն բազում ունի անուանս զիւրեաւ բարդեալ. իսկ ըստ իմաստասիրաց է փաղանուն, զի կենդանին բազում բնութեան անուանս փաղեաց։    41 [8] Բերանուն կոչի յիրացն բերմանէ՝ ի գաղթից՝ գաղթայր եւ ի վանմանէ՝ վանեալ։    42 [9] Երկանուն է, որպէս ումեմն կոչեցաւ Պետրոս եւ Կեփաս. արդ եթէ ումեք կոչեցաւ Կեփաս միայն, ոչ անդրադարձի ի նմին հաւասարապէս եւ Պետրոս, որպէս հրոյ ջերմ գոլ եւ ջրոյ խոնաւ է հարկաւոր։    43 [10] Բայց մականուն է հանդերձ այլով անուամբ կամ յառաքինութենէ եւ յընդդիմակէն ասի, իբրեւ Յովհաննու՝ Որդի որոտման, զի զաւրէն որոտման հնչեաց զբանն ընդ տիեզերս զաւետարանական վարդապետութիւնն։    44 [11] Ազգական է, որպէս միոյ ազգի մարդ ինքեամբ յատուկ կարող է զբաւանդակն յայտնել զազգ։    45 [12] Հարցականն ըստ երից դիմաց. մի՝ իբր թէ զբոլորակն առաջի դնելով հարցանէ զիրն, ապա զորպիսութենէն եւ դարձեալ զորչափութենէ. սոյնպէս եւ զդիմացն բնութիւն քննել եւ որպիսի եւ որչափ։    46 [13] Իսկ եթէ անպատեհ իցէ ասելն, զանցանէ, ընգենլով ի յապա զխնդիրն, յայնժամ անորիշ եցոյց իբրեւ զանյայտ ի բազմաց։    47 [14] Այլ դարձեալ ի վեր բերելովն եւ նմանեցուցանելովն եւ հատուցանելով զխնդրելին բանիւ, այսպէս յայտնի, իբր թէ՝ այսպիսի, այսչափ, այսքան։    48 [15] Բակձաձական լինի բակառական, որպէս պարասելով եզական թուովն զբազմաւք բակառեաց։    49 [16] Իսկ մակբաշխ է, եթէ յիշխանէ բան եւ կամ այլ ինչ պարգեւեսցի երկաքանչիւրոց եւ կամ իւրաքանչիւրոց, որում տացին, ի վերայ նորա երթայ եւ վերբերութիւնն։    50 [17] Պարունակն պարփակեալ յինքեան տեղեաւն՝ կուսաստանն զկոյսն եւ ընկուզուտն զընկուզին։    51 [18] Քերդեալ է որակարար բարառնութիւն, որ է որակաբարութիւն, որպէս ի քաղցրութենէ քաղցրութիւն եւ ի դառնութենէ դառնութիւն. նոյնպէս եւ Հոմերոս յիրաց պատերազմին, իբրեւ տես զնոսա խուճապեալս, ասաց՝ զխազմն եւ զվրդովն եւ զյոյզն։    52 [19] Սեռական է, թէպէտ բազում ուրեք ասացաւ, հաւաստեաւ աստանաւր ունի, զի կենդանին բազում տեսակս կենդանեաց ունի ընդ ինքեամբ, նոյնպէս տունկն՝ զծառս։    53 [20] Իսկ յատկական ի կենդանոյն եզն, ի տնկոյն՝ եղենի, այսպէս անհատ հոլով յիւրաքանչիւր բնութեան եւ ի միմեանս անխառն եւ լինի անհատ մին ըստ կարծրութեան, որպէս ադամանդ, միւս ըստ մանրութեան, որպէս հիւղէ ի շողն, երրորդ ըստ անխառնութեան՝ ձիոյն յարջառոյն տեսակ։    54 [21] Զանազան իմն դաս եւ թիւ, քանզի դաս ասի, յորում կարգաւորութիւն ընտրի ըստ աշտիճանի։    55 [22] Եւ թիւ՝ թէպէտ ի ստորուստ ի վեր եւ կամ վերուստ ի խոնարհ սկսցի, անհակառակ է։    56 [23] Բացարձակդ ասելով զաստուած, բան, զյառաջագոյն սխալեալն իւր բժշկեաց. եւ է բացարձակ մի ըստ այնմ, զի ոչ տեսանի գոյութեամբ եւ ոչ ի քննելն ըմբռնի արարչական զաւրութիւնն, բայց ի հեռուստ հաւատով իմանի առ իւրաքանչիւր ումեք. եւ միւսն՝ բացարձակ ձայնիւ լսի եւ համառաւտ ի բաց տուեալ, որպէս զպտուղս հոգոյն զսէր, զխնդութիւն, զխաղաղութիւն եւ որ ի կարգին է։    57 Եւ զի յերկարեաց զմասունս ճառիս, յիշատակէ վերստին զանուն, զի ծանոյց, եթէ սորայ են ասացուածք ամենայն։    58 Եւ հաստադրութիւն ասի յիրաւի ներգործութիւն եւ կիր, զի երկոքումբք է հարկաւոր վարել անուան։[ժդ. ՅԱՂԱԳՍ ԲԱՅԻ]    1 Բայց թէ որպէս նախադասեցաւ անուն քան զբայ, յայտ է ցուցանելովն. իսկ բայի արժանաւոր իսկ էր երկրորդիս հասանել դասու եւ սկսմամբ։    2 Իսկ սահմանեալ զատուցաւ յայլոցն բայ զաւրէն սեռի անհոլովիւ որոշի յանուանէ. եւ զի կայր խառն եւս ընդ այլսն եւ ած յոլովս ի վերայ որպէս ի վերայ Սոկրատայն, զի ի բոլորից զատուսցէ։    3 Եւ զի յարեւանայ՝ զհետ երթայ բայի։    4 Բայց զի նախ զխոնարհութիւնս ասաց քան զամանակ. զի խոնարհութիւնքդ են բերող ամանակաց եւ յայտ ի խոնարհմանցն է։    5 Տրամադրութիւնդ են տրամախոհութիւնք եւ է ոչ ի վերայ հաստատութեան. եւ է բուն եւ ստոյգ ներգործութիւն գանեմն եւ կիրք՝ գանիմն եւ միջին՝ մոռացայ ոք եւ կամ մոռացեալ եղէ։ 6 Բայց յայլ վայրս, որպէս Կորճայք վարին կրականին ոչ հմտաբար, այլ ըստ սովորութեան։    7 Անուանց նախագաղափարից՝ անուան զբունն եւ զածանցեալն նշանակէր. իսկ սա ի մի սոսկ կայ ի վերայ ձայնի միով վանգիւ ածանցեալ։    8 Ձեւք՝ նոյնք ըստ անուան ձեւոյ։    9 Թիւք՝ եզական միոյ նշանակիչ, երկուորական՝ մեր չիք, յոքնական՝ յանբաւս անկանի։    10 Դէմք ասին ոչ զիրաց, այլ զդիմաց իսկ, իբր թէ նախ՝ յառաջնմէն բանն, երկիր առ մաւտաւորն, երիր՝ առ եւս հեռաւորագոյնն։    11 Ամանակ հաւաստեաւ երեք՝ ներկայ, անցեալ, ապառնի։ 12 Ասացին ոմանք զներկայ իրիցագոյն վասն անցելոյն ընդ նա երկուցն եւս. եւ այլք՝ զանցեալն յաղագս յառաջագոյն անցանելոյն ըստ նախադասութեան։ 13 Դարձեալ հարցաւ յոմանց՝ զինչ է ժամանակ՝ ի գոյից, թէ ոչ գոից. ոյք ի գոյիցն ասացին զայս աւրինակ, թէ լուսաւորաց շարժմունք եւ բնաւ լինելութեանցս աճմունք եւ յարմարութիւնք աշխարհի ի ժամանակի կատարին. իսկ Արիստոտելէս ասաց ի յոչ գոյից, որպէս ի յուշկապարկացն համբաւ անուամբ միայն եւ ոչ ճշմարտութեամբ. զանցեալն այսպէս աղարտէ, զի իբր անց, ապականեցաւ. զապառնին՝ զի չէ իսկ ի միջի. զներկայն՝ աներեւութաբար իմն, զոր աւրինակ թէ ի քուն ոք իցէ եւ կամ յայլ սբաւսանս ինչ, նա զիւրն կատարէ զընթացսն ըստ աւրինակի ջրոյ իջանելոյ ի խողովակէ յաւազան ինչ տեղիս. իջանէ յաւազան եւ ոչ երեւեցաւ, եւ ընդ իջանելն ծորի։[ժե. ՅԱՂԱԳՍ ԼԾՈՐԴՈՒԹԵԱՆ]    1 Առ որով ասելի է զլծորդութիւնս, զի խառնուած է սորա՝ ձեռն տալով ստուգաբանութեան։ 2 Եւ լծորդութիւն ասի, յորժամ ելեալ մի ի լծոյն՝ մտանէ ընկերակիցն՝ բառնալով զլուծն, որպէս բենն զմենի եւ կամ մենն զպէի, նոյնպէս եւ այլքն։    3 Եւ կարգաւոր՝ զի ոչ այլ ընդ այլոյ, այլ յանցիւր կարգի մտանիցեն. յորոց լծորդաց ութքդ առնուն զոլորակն, յորժամ սոսկ ասիցի բերեմ, իսկ յաւելեալ զայս ինչ բերեմ՝ ոչ եւս։    4 Արդ ծախելով զբոլոր բաղաձայնսն ի լծորդսն, կամի արդ զձայնաւորսդ ի նմին դասու լծորդաց դասել. եչդ, ըստ որում նշանակէ զգովեմն եւ դիեմն, ասեմ լծորդ, իբր զի յատուկ է ոչ անուն։[ժգ. ՅԱՂԱԳՍ ԸՆԴՈՒՆԵԼՈՒԹԵԱՆ]    1 Այլ վասն ընդունելութեան, զի հասարակ ասի գոյանալ ի բայէ եւ յանուանէ. եթէ կատարեալ ունէր զերկոսեան, ապա նախագահ դասէր քան զերկոսեան. իսկ զ[ի ի]միոջէ մասն ինչ ունի եւ մասն ինչ՝ ի միւսմէն, այսր աղագաւ ոչ քան զնոսա նախկին, բայց ըստ նոցանէ կարգեցաւ։    2 Իսկ եթէ զինչ է ընդունելութիւն, ինքն ըստ ինքեան անունդ յայտնէ. բառդ ի դմա սեռ է. յարեւանայ՝ իբր զհետ երթայ ընդունելութեան որ ինչ բային անկք, բայց զի զդէմս ոչ յայտնէ եւ ոչ զխոնարհմունս, զի շինելն ոչ եցոյց զդէմս. իսկ այլք ի բային նոյնք եւ ի նմա։ 3 Եւ զհոլովս ըստ անուանն, որպէս արարելով, արարելոյ եւ որ ի կարգին։[ժէ. ՅԱՂԱԳՍ ՅԱՒԴԻ]    1 Յաւդ ըստ մերումս փոքր ինչ նշանակ է, իսկ յաւդիւդ նշանաւոր, բայց այլ ամենայն նշանք դորա ի հայումս ոչ ինչ յայտնեն, այլ միայն եդեալ է վասն զտեղիդ լնլոյ։[ժը. ՅԱՂԱԳՍ ԴԵՐԱՆՈՒՆՈՒԹԵԱՆ]    1 Վասն դերանունութեանդ կարգի գիտելի է, զի որպէս անուն նախ կարգեցաւ քան զբայ, նոյն աւրինակ սա քան զմակբայն։    2 Իսկ դերանուն է փոխանականունութիւն եւ թերանուն եւ հասարակ անուն. միդ՝ փոխանակ տիրականին, իսկ միւսդ՝ թերի քան զիսկն, երրորդ՝ հասարակաբար. զորաւրինակ ազգի մարդկան բոլորեցունց ասի մարդ, նոյնպէս եւ դերանունդ ամենայնի երթայ, ասելով՝ ես եւ դու եւ նա. բառդ՝ զաւրէն սեռի։    3 Իսկ յայտնել զորոշումն դիմաց, մի՝ զյանդիմանակացն իբրեւ է դա, երկրորդ՝ զհեռացեալն, եթէ պէտք ինչ նովաւ վճարեսցի, ասի՝ Եթէ նա աստ էր, կարող էր վճարել. նոյն ասել ի մէջ բերեր եւ որոշեցեր զխնդրեալ դէմսն։    4 Արդ զի զանուան նմանութիւն յինքեան բերէ. նախագաղափար ցուցանի իբր թէ զիմ, զքո, զնորա դէմս, իսկ ածանց՝ ի դիմաց տեղւոյ ստացուածն ոչ իբրեւ զարարչէն, այլ ի ստացողէն։    5 Սէրք՝ արական, իգական, չէզոք՝ ձայնիւ նշանին ասացեալ. թէ յանուան զի կատարեալ էր, փոքր ինչ ունէր, իսկ ի սմա՝ եւ ոչ բնաւ, զի մասն է, բայց յատուկ ըստ յիւրաքանչիւր դիմաց։    6 Թիւ՝ ըստ անուանն ի վերայ չափեցելոյն երրեալ։    7 Հոլովք՝ առաւել եւս քան ի յանուանն աստ կարգեալ, վասնզի անդ է ինչ որ այլ զայլոյ ունի, իսկ աստ ստոյգ։    8 Իսկ զձեւս յայտնի է նախ անձն իմ, անձն քո, անձն նորա եւ ապա ի կարգին զհոլովսն։    9 Եւ զնախագաղափարդ՝ զի երկրորդէ եւ երրորդէ հարկաւորաբար, կամեցեալ ցուցանել դովաւ զերկդիմի բնութիւն ածանցիդ. աւրինակ իմն, թէ ասիցի՝ իմոյ այգւոյ բերք եւ թէ այլ ինչ, միով ձայնիւ զինքն եւ զստացուածն զեկուցանէ։    10 Իսկ բաղաւդդ իմանի սղալանք արուեստաւորիս, զի յաւդի մասն էր եւ ոչ դորա. եւ է անբաղաւդդ պարզ բառ, իսկ բաղաւդդ՝ յաւելուած ունելով ի պարզն։[ժթ. ՅԱՂԱԳՍ ՆԱԽԱԴՐՈՒԹԵԱՆ]    1 Յետ որոյ նախադրութեանդ անուն եւ տեղի աննմանք, վասնզի անունդ նշանակէ առաջնոյ եւ տեղիդ՝ վերջին։ 2 Եւ թէ սխալ էր, ոչ վարեցեալ լինէր մինչեւ ցարդ։ 3 Իսկ նախադիր ասի, զի յառաջ եդեալ լինի քան զանուն եւ զբայ ի բոլոր տեղիս իբր սպասաւոր, իսկ զի ոչ է քան զնոսա պատուական, աւրինակ իմն կարապետ քան զթագաւոր։    4 Բառդ՝ զաւրէն սեռի. բարդութիւն՝ ի սակաւաբանութեան վերայ իբր թէ վաղտուր, իսկ յորժամ խնդիրն յաւելու, յայս բաղդասեցեր։    5 Եւ է Հոռոմին ութեւտասն, իսկ մերս՝ անհամար եւ անբաւ։    6 Իսկ ստորադասք՝ մի՝ եւ նախկին, եւ վերջին՝ քո սակս, սակս քո, իսկ երկու ստորադասքն՝ դրակից եւ կամ հաղորդ։    7 Բայց զի սա նախադասեցաւ քան զմակբայն. զի մասն է անուան, իսկ մակբայն՝ բայի. զոր աւրինակ ապատոհմ հարուստ. եւ ազատն թէեւ աղքատ, վեհագոյն եւ նախագահ քան զծառայն։[ի. ՅԱՂԱԳՍ ՄԱԿԱԲԱՅԻ]    1 Իսկ անխաղաց, զի ոչ ունի խոնարհումն իբրեւ զբայ, իսկ ստորաբայ է եւ կամ ի վերայ, որպէս զայս շինեմ եւ շինեմ զայս։    2 Պարզ, ի նմին գրոյդ յայտ է եւ ջոկադիր. մին՝ վաղ, նախ եւ միւսն՝ վաղվաղ, նախավաղ։    3 [1] Եւ ամանակի յայտնիչ է՝ այժմ՝ ներկայի, յայնժամ՝ զանցելոյն, դարձեալ՝ զապառնոյն. եւ զդոսա իբրեւ զսեռս, իսկ զսերկն եւ զվաղիւն՝ իբրեւ զտեսակս։    4 [2] Զբարիոքն եւ զյատկապէսն ասել արականին եւ իգականին հանգետ, զի միջին են։    5 [3] Եւ մուրցացի եւ ծղացի եւ աքացի են յայտ, իսկ ողկուզաւրէն եւ տարմաբար քերդեալ ի Հոմերոնէ, իբր թէ խիտ եւ տարմաբար զաւր հանդիսանայր ի պատերազմի ուրեմն։    6 [6] Կալք երեք՝ ի տան, ի տանէ դուրս եւ անդուստ ի ներքս։    7 [31] Ապերդմնական՝ յասելն ուրուք քաւ, թէ չիք արարեալ։    8 Դրութիւն ծայրիցն եւ սեռին չարի միայն երկբայելոյն եւ միջակի եւ մոլութեան բազում այլանդակ բանիցն մի ինչ յանկարծակի եւ զլինելոյն ճառեսցէ իրս։[իա. ՅԱՂԱԳՍ ՇԱՂԿԱՊԻ]    1 Շաղկապդ զի ի վերջէ ասացաւ. գիտելի է, զի ոչ ամենայն վերջին լաւ եւ ոչ բնաւ անարգ, վասնզի թէպէտ կառավարն ի վերջէ մտեալ ըստ հարկաւոր պահանջման տեղւոյն, այն առաւել պատուական. իսկ սա ոչ ըստ պատուոյ, քան եթէ պիտոյից. աւրինակ իմն՝ յորժամ նիւթ ինչ ի միջի կայ, այնժամ պիտի եւ կապ, եւ սա նոյնպէս բայի եւ անուան եւ այլոց կապ եւ յաւդ եւ յարմարութիւն լեալ։    2 Իսկ շաղկապ ասի ի շաղելոյ իմն եւ կապելոյ զբառ ընդ բառ եւ զմիտս ընդ միտս, որպէս զի զմեկնութիւն բանին յայտնեսցէ։ 3 Եւ մեկնութիւն՝ ոչ կարեւոր ինչ քննող լուծմանց, այլ սովորական խաւսից բառ։ 4 Բառդ՝ զաւրէն սեռի։    5 [1] Արդ հանգամանք շաղկապիս ի ջոկամանին անհուն՝ երկուք աւրինակաւք, զի ի սկզբանէ աշխարհիս լոալ որս մինիչեւ ցայժմ ի մէջ ատնուցուս պատմելով եւ կամ ի քէն մտածութիւն խորին։ 6 Եւ է ջոկաման իբր եւ զմիաբանութիւն իմն դիմաց եւ առաջարկեալ դիմացն առ իրեարս ըստ ցուցելում աւրինակիդ եւ ասի եւ, զի, իբր թէ՝ ես եւ դու։    7 [2] Իսկ անջատականն ընդդէմ սմին զմիտս իրին ոչ բաժանելով, այլ զդէմսն միայն որոշելով, եթէ՝ կամ առնեմ, կամ արա։    8 [3] Բաղմատդ է, որ ոչ ի նմին հաւաստի ճանապարհի, այլ ճանապարհաւն՝ ըստ առակի սերմանն, որ վերաբերի ի հերձածողսն. եւ գիտելի է զնա, թէ՝ յորժամ ծածկի յամպ յարեգակն, զգոյութիւնն ոչ նշանակէ, բայց զկարգն։    9 [4] Իսկ տարբաղմատն, որ զոճն եւ զգոյացութիւնն յայտ առնէ՝ Վասնզի՝ ուրախարարն պարտ է ուրախ առնել։    10 [5] Փաստբանական է իբր զճանապարհորդին յամեցելոյ զպատճառն քննիցէ ոք՝ էր աղագաւ յամեցեր։    11 [6] Որոյ ընդդէմ տարակուսականն, զի անդ ի հարցմանէն պատճառն յայտնեցաւ, իսկ աստ յանյայտէն՝ միայն տարակոյսն։    12 [7] Բաղբանական է բազում բաղեալ բանս եւ ի վեր եկեալ առակաւք եւ հաստատութեամբ, զոր դիւրագոյն եւ զարմանալով ասել՝ ուրեմն այս էին երազքն Յովսեփու։ 13 Բայց եւ հնարաւոր է միում անուան երկուս կոչմունս ընդունել, որպէս եւ մարդ առհասարակ ասի. դարձեալ տիրական կարէ ասել մարդ, սոյնպէս ուրեմնդ է քաջալերելի եւ տարակուսելի։    14 [8] Թարմատար ոչ իբր եւ հարկաւոր որպէս զայլսդ, այլ աւրինակ իմն դոյզն նկար ի հանդերձի վասն փոքր ինչ զարդու, նմանպէս եւ սա մասամբ զչափ տաղին լնլով եւ կամ զմիտս ինչ պայծառացուցանելով։    15 [9] Բայց ընդդիմանակսդ զոմանս ասել սովորութիւն է իմաստնոց զհաստատունսն ինքեանց անուամբ ասել, իսկ զերկբայելիսն, ուստի եպերանք ինչ գայցեն այլոց բանիւ եւ ընդդիմական՝ Թէպէտ արագ էր, սակայն հասի, թէպէտ զաւրաւոր, յաղթեցի։    16 [10] Վարանական է, զի յորժամ յառաջնոյն ոք վրիպէ, առ հարկի ընդունի զերկրորդն, որպիսի թէ՝ Յայնչափ յաշխոյժ վաստակոց ոչ բաւականանամ եւ այլոց գոնեայ եւ ոչ ձի ի դարմանել եւ դատարկաբար կերակրիլն լեալ։[իբ. ՅԱՂԱԳՍ ԱՌՈԳԱՆՈՒԹԵԱՆ]    1 Առոգանութիւն առասացութիւն ասի. եւ սեռականք չորք վասն այսորիկ ասի, զի յառաջիկայս բաժանին ոլորակն ի շեշտ եւ ի բութ եւ [ի] պարոյկ, ամանակն՝ յերկար եւ ի սուղ, հագագն՝ ի թաւ եւ ի սոսկ, եւ կիրք՝ յենթամնայն, յապաթարց եւ ի ստորատ։ 2 Ենթամնայն է որպէս աւրէնուսոյց. ապաթարցն զի ի բաց բարձցի այբն, դնելով զնա, ասի ապաթարց։[իգ. ՅԱՂԱԳՍ ՈՏԻՑ]    1 Ոտք ասին, վասնզի որպէս բնութիւն կենդանեաց ի վերայ ոտից հաստատագոյն, այսպէս եւ քերդութիւն ամբողջ եւ հաստատուն կատարի այսոքիւք ոտիւք, որ չափք անուանին եւ են միմեանց դիմադրութեամբ. եւ պարզք, զի աճմամբ լինին շարադրեալք։