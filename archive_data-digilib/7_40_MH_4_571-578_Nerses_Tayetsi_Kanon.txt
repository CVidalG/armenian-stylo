ՆԵՐՍԷՍ Գ ԿԱԹՈՂԻԿՈՍ ՏԱՅԵՑԻԿԱՆՈՆ ԴԸՒՆԱՅ ՍՈՒՐԲ ԺՈՂՈՎՈՅՆ[ԼԸ1. ԿԱՆՈՆ ԴԸՒՆԱՅ2 ՍՈՒՐԲ ԺՈՂՈՎՈՅՆ]   1 [Զոր յամի չորրորդի Կոստանտիանոսի կայսեր` բարեպաշտ թագաւորի Հոռոմոց, այս գիր ի հաստատութիւն գրեցաւ յուղիղ կարգի եւ կանոնաց սրբոյ եկեղեցւոյ եւ առաջնորդաց եւ ժառանգաւորաց, հրամանաւ երանելւոյ կաթողիկոսին Հայոց Ներսէսի Շինողի եւ այլոց եպիսկոպոսաց, որոց անուանքն դրոշմեալ կան գրով ի կատարման կանոնացդ, գլուխս ԺԲ։    2 Ա. Վասն առաջնորդաց։    3 Բ. Վասն եպիսկոպոսաց, թէ չէ պարտ յայլոյ վիճակի սեղան հաստատել։    4 Գ. Եպիսկոպոսի որ զայլոյ վիճակ յափշտակէ։    5 Դ. Վասն եպիսկոպոսի իւր վիճակին տեսչութիւն առնել։    6 Ե. Վասն շնորհի եւ ժառանգութեան։    7 Զ. Վասն ժառանգաւորաց, որք թողուն զտեսչութիւն եկեղեցւոյ։    8 Է. Վասն որք գերեցան յանաւրինաց։    9 Ը. Վասն որ ամուլ լինի կանանց ժառանգաւորաց եկեղեցւոյ։    10 Թ. Վասն ազատաց զերդ եւ զմարդ բաժանելոյ։    11 Ժ. Վասն ազատաց որ ի վերայ վանաց իշխանութեամբ վարին եւ փոխեն զվանաց երէցսն։    12 ԺԱ. Վասն ազատաց դարձեալ, որք հարկապահանջ են ի տկարանոցաց։    13 ԺԲ. Վասն ազատաց եւ ռամիկ հեծելոց, որք իջավանս առնեն ի վանս։]    14 Ա. Զի առաջնորդաց սրբոյ եկեղեցւոյ, այսինքն է՝ եպիսկոպոսաց, ըստ կանոնի սրբոց հարցն է գնալ արժան սրբութեամբ եւ արդարութեամբ յամենայն ճանապարհս արդարութեան, զի ամենայն քրիստոնեայք նոքաւք յաղեսցին եւ համեմեսցին, գուցէ անհամեալք ընկեսցին արտաքս եւ եղիցին կոխան ի մարդկանէ, այղ լինել աւրինակ հաւտին ամենայն բարեձեւութեամբ, զի յերեւել մեծի հովուապետին՝ ընդունիցին զանթառամ փառաց պսակն։    15 Բ. Եպիսկոպոս յայլոյ վիճակի սեղան հաստատել կամ քահանայ ձեռնադրել մի իշխեսցէ՝ ըստ կանոնի սուրբ հարցն, բայց եթէ ոչ գոյ եպիսկոպոս՝ հրամանաւ եպիսկոպոսապետին արասցեն մերձակայ եպիսկոպոսքն, բայց հասքն նոյն վիճակի եկեղեցւոյն եղիցին, որպէս եւ կանոնեալ է։    16 Գ. Եպիսկոպոս զայլոյ եպիսկոպոսի վիճակ մի յափշտակեսցէ, եւ զսովորական աւրընթրիսն, որ ոչ է նմա անկաւոր՝ մի առցէ։ 17 Եւ եթէ պայքար ինչ իցէ ի մէջ եղբարցն՝ հաշիւ դիցեն, այղ բռնութեամբ մի իշխեսցեն առնել կամ յափշտակութեամբ։    18 Դ. Եպիսկոպոսք իւրաքանչիւր վիճակաց՝ վանաց եւ անապատից տեսչութիւն եւ հոգաբարձութիւն արասցեն. ի լոյս եւ ի պաշտաւն եւ ի դպրոցս հայել, եւ իւրեանց պաշտաւնէիւքն կերակրել եւ վայելել ի սրբոցն շնորհէ, այլ բռնութեամբ եւ զաւշաքաղութեամբ ինչ մի իշխեսցեն առնել։ 19 Նոյնպէս եւ ի տկարանոցս հայել եւ տեսչաւորել, եւ զպոռնկացելոցն եւ զայլոց յանցաւորաց զտուգանս առնուլ եւ ի նոսա մատակարարել, այլ զաւշաքաղութեամբ ինչ եւ բռնութեամբ ի տկարանոցացն մի իշխեսցեն առնուլ, այղ մանաւանդ յանձանձել եւ մխիթարել զտկարացն չքաւորութիւն։ 20 Նոյնպէս եւ վանաց երիցունքն եւ քահանայքն վարդապետին ի հնազանդութեան կացցեն։ 21 Ապա եթէ ոք յեպիսկոպոսաց կամ ի քահանայից անհնազանդեալ արհամարհիցէ զեդեալ կանոնս նախահարցն՝ ընդ կանոնական պատուհասիւք եղիցին։    22 Ե. Վասն շնորհի եւ ժառանգութեան սահմանեցաք, թէ ի սկզբանէ որպէս ի հրամանէ սրբոյն Գրիգորի լիեալ՝ նոյնպէս եղիցի. որոյ շատ է ժառանգութիւնն՝ զշատն կերիցէ, որոյ սակաւ՝ զսակաւն կալցի։ 23 Եւ մի ըստ ծախից բաժանեսցեն զշնորհն, զի ժառանգութիւն սրբոյ եկեղեցւոյ իբրեւ զազատութիւն է, զոր երանելւոյն սրբոյն Գրիգորի եւ թագաւորին Տրդատայ զատուցեալ են։ 24 Արդ՝ զիւրաքանչիւր հարանց զժառանգութիւն կալցեն եւ սրբոյ եկեղեցւոյ պաշտամանն հպատակ կացցեն եւ վարդապետին ի հնազանդութեան ամենայն յաւժարութեամբ։ 25 Արդ՝ եթէ ոք յուղանայցէ եւ զլոյս եւ զպաշտաւն եկեղեցւոյն խափանեսցէ եւ զմանկունս ուխտին ի դպրոց ոչ տացէ, իշխանութիւն լիցի եպիսկոպոսին խրատել եւ ածել ի կարգ ուղղութեան։    26 Զ. Ոմանք յուխտէ եկեղեցւոյ զկարգ եւ զպաշտաւն թողին եւ հեծելութիւն ստացան։ 27 Արդ՝ եթէ դառնան ի չար ճանապարհէն՝ աւրհնեալք են ի Տեառնէ եւ ընկալեալք ի մէնջ։ 28 Ապա եթէ ոչ, իշխանութիւն լիցի վարդապետին զշնորհս եկեղեցւոյն հանել յայնպիսեացն եւ արժանաւոր քահանայից եւ պաշտաւնէից եւ մերձաւորաց տալ, որք սրբոյ եկեղեցւոյ զգուշութեամբ զկարգն կատարեն։ 29 Այղ եւ ժամ դիցեն այնպիսեացն Գ ամս. եթէ չդառնան ի նանրութեան ճանապարհէն, իշխանութիւն լիցի եպիսկոպոսին զայնպիսին գրով եւ կնքով իսկ մերժել ի շնորհացն եւ տալ մերձաւորաց նոցա։    30 Է. Այղ վասն մերոյ մեղաց յորժամ աշխարհս գերեցաւ ի թշնամեաց, բազում արք եւ կանայք ի գերութեան էին, նոցա ամուսինքն առանց վարդապետին հրամանի կանայս առին եւ արանց եղեն։ 31 Վասն այնպիսեացն սահմանեցաք այսպէս. թէ յառաջ քան զԷ ամն մինչ զուգակիցն ի գերութեան էր եւ նոքա յանդգնութեամբ այղ ամուսին առին, այնպիսեացն ամուսնութիւնն ի պոռնկութիւն է. եւ գան եւ պատուհաս կրեսցեն, յընչից եւ ի ստացուածոց նոցա հրամայեցաք առնուլ վարդապետաց եւ յաղքատս բաշխել եւ զնոսա զատուցանել ի միմեանց, եւ ապաշխարել Է ամ։ 32 Իսկ յետ Է ամին, թէ ամուսինքն դարձեալ լինին ի գերութենէն, անդրէն հրամայեցաք դառնալ յիւրաքանչիւր ամուսինս, ապա թէ ոչ՝ կալցին, զոր առինն, եւ նոքա որ դարձանն՝ աւրհնութեամբ այլ կանայս առցեն, եւ այլ արանց լիցին, եւ կրկին ապաշխարութիւն ի վերայ եղիցի։ 33 Իսկ որ համբերեացն զԷ ամն, առցէ աւրհնութեամբ, առանց տուգանի եւ պատուհասի, եւ կրկին ապաշխարութիւն ի վերայ եղիցի։    34 Ը. Եթէ ոք այր կամ կին ի սրբոյ եկեղեցւոյ ի ժառանգաւորաց անորդի իցէ, ի կենդանութեան իւրում իշխան լիցի ինքն ունել զամենայնն, եւ անցեալ ըստ ինքն՝ ի մերձաւորացն մի իշխեսցէ հեռացուցանել զհող եւ զջուր եւ զշնորհս եկեղեցւոյն։ 35 Եւ մերձաւորքն եթէ բազումք են եւ նա կամիցի զմի ոք առնել իւր յորդեգիրս՝ իշխան է առնել, որ նմա ըստ կամս գնայցէ եւ դիւր լինիցի, բայց հեռաւորի եւ աւտարի չիշխէ տալ, բայց զշարժուն ոք եւ զհրիտակ ում կամի տալ՝ արժան է, եւ եթէ վաճառել կամի կամ հոգեաց տալ՝ իշխան է։ 36 Իսկ եթէ որդեգրեալն արժանասցի քահանայութեան՝ գեաւղջն վկայութեամբ կամ որ որդեգրեացն զնա, եւ չէր անկ նմա քահանայութիւն, սակայն զկէս շնորհին կալցի յաղագս ձեռնադրութեանն, ազատ ի հարկէ եւ ի բեկարէ, եւ զկէս շնորհին եւ զհող եւ զջուր բաւանդակ սրբոյ եկեղեցւոյն թողցէ վախճանեալ քահանայն եւ կին նորա։ 37 Ամենայն իսկ շնորհն մերձաւորացն եղիցի, եթէ ոչ որդիս կամ թոռունս ունիցին, զի չվայելէ զսրբոյ եկեղեցւոյ զժառանգութիւն յարժանաւոր մերձաւորացն աւտարացուցանել եւ տալ հեռաւոր աւտարաց։ 38 Բայց եթէ անկաւորացն կամաւորութեամբ վաճառել իսկ թողացուսցէ վարդապետն, եւ զայն մի շինականի ումեք, այղ յուխտէ եկեղեցւոյն, թէեւ հեռաւոր իցէ, իշխան է վարդապետն եւ մերձաւորին չմերձաւորեցուցանել։ 39 Իսկ եթէ գեաւղջն երիցուն դիպի ժառանգութիւնն մնալ, եղիցի ժառանգութիւնն սրբոյ աթոռոյն, եւ ում կամեսցի՝ շնորհեսցէ վարդապետն միայն՝ արժանաւորաց եւ գիտնոց։    40 Արդ՝ այս սահմանադրութիւն եկեղեցւոյ ի Հերակղէ Հոռոմոց թագաւորէ եւ ի Խոսրովայ Պարսից արքայէ աւուրցն եւ այսր եղիցի. իսկ ինչ որ յառաջ քան զնոցա ժամանակն գործեցեալ է, մի շարժեսցի, զի չգտեմք ինչ հաստատուն, թէ որպէս կալեալ։ 41 Բայց յայսմ հետէ այսպէս կալցին, որպէս սահմանեցաք յանուն Տեառն, եւ մի ոք իշխեսցէ փոփոխել զայս սահմանադրութիւն։    42 Թ. Յորժամ ազատք զիւրեանց զերդումարդ բաժանեն, յոլովք չարակնութեամբ առնեն, զժառանգաւորս եկեղեցւոյ ջանան ի ծառայութիւն եւ ի ստրկութիւն արկանել՝ մոլեալք եւ մոլորեալք ի հաւատոց քրիստոնէից։ 43 Զի երանելւոյն Գրիգորի եւ սրբոյն Տրդատայ զսուրբ եկեղեցւոյ մանկունս ընդ ազատաց տոհմին են կարգեալ, եւ ազատ էին սրբոյ եկեղեցւոյ հող եւ ջուր։ 44 Նաեւ ի Պարսից իսկ տէրութեանն յայտ արարեալ եւ չէ խառնեալ ի շնական իշխանութեամբ, զերիցունեաց տունսն ի դիւանին եդեալ են, բայց միայն զհասն տալ յարքունիս։ 45 Արդ՝ եթէ ոք ագահութեան ակամբ հայեսցի եւ զազատ մանկունս եկեղեցւոյ ի բաժին եւ ի վիճակ եւ ի ծառայութիւն արկցեն, այնպիսիքն ի սուրբ Լուսաւորչի աւրհնութենէն եւ ի մերմէ ժողովոյս հեռի եղիցին, եւ մի եղիցի իշխանութիւն վարդապետի եւ քահանայից զայնպիսեացն պատարագն աւրհնել։ 46 Այղ եւ ոմանք յազատաց ըստ իւրաքանչիւր կամաց բաժանեն զշնորհս եկեղեցւոյ եւ զառաջնորդաց զիշխանութիւն եւ զգործ յափշտակեն, եւ վարդապետաց հրամանի եւ մեր կանոնիս ունկնդիր չլինին. այնպիսի յանդգնեալքն, որ գործեն զտարահաճելիսն Աստուծոյ, հեռի եղիցին ի սրբոց եւ ի մեր աւրհնութենէ։    47 Ժ. Ոմանք յազատաց ի վերայ վանաց իշխանութիւն առնեն, եւ վանական, զոր կամին, հանեն եւ արկանեն, զոր չէ արժան եւ աւրէն. եւ ոմանք ընտանեաւք ի վանքն նստին՝ արհամարհեալ զեկեղեցաւն Աստուծոյ անպատկառելի անամաւթութեամբ։ 48 Արդ՝ եթէ լուեալ մերոյ հրամանիս՝ դարձցին եւ թողցեն յառաջնորդս զտեսչութիւն եկեղեցւոյն կարգել եւ յաւրինել ըստ հաճոյիցն Աստուծոյ, այնպիսեացն յառաջագոյն գործելեաց յանցանացն թողութիւն լիցի եւ ի մեր միաբան ժողովոյս աւրհնեալ եղիցին։ 49 Եւ ժողովրդեամբ եւ պտղաբերութեամբ եւ ուխտաւորեալ եւ նուիրեալ ընծայիւք երթիցեն ի վանսն եւ աղաւթեսցեն, որպէս արժանն է յիւրեանց հարանց վաստակս, բայց ժլատութեամբ մի իշխեսցեն, զի եղիցին աւրհնեալ յԱստուծոյ եւ ի մեր ժողովոյս։    50 ԺԱ. Ոմանք յազատաց ի վերայ տկարանոցաց իշխանութիւնս առնեն, եւ որպէս ի կենդանեաց՝ հարկս պահանջեն եւ ի կերակուրս եւ յըմպելիս զիւրեանց գործակալս մատուցանեն, կռուով եւ պատուհասիւ նեղեն եւ զողորմելի եղբարսն չարչարեն անխղճաբար, որում պարտ եւ արժան էր հոգալ եւ խնամել յիւրաքանչիւր վաստակոց՝ ի կալոյ եւ ի հնձանէ եւ յամենայն արմտեաց տալ մասն եւ բաժին, եւ մխիթարել զսիրտս նոցա եւ բժշկել զվէրս նոցա, զի եղիցին արժանաւորք մեծաց վարձուց եւ պարգեւաց ի փառաւոր գալստեան որդւոյն Աստուծոյ։    51 ԺԲ. Ոմանք յազատաց եւ յռամիկ հեծելոց հասանելով ի գեաւղս ուրեք, թողեալ զգեաւղն՝ ի վանսն առնեն զիջավանսն եւ ի յարկս սրբոցն, եւ գուսանաւք եւ վարձակաւք պղծեն զնուիրեալ տեղիսն Աստուծոյ, զոր սոսկալի է քրիստոնէից լսել, թող թէ առնել։ 52 Արդ՝ զվերագրեալ կանոնս սահմանադրութեան մերոյ խաւսեսցին ի լսելիս լսողաց վարդապետք եւ երիցունք եկեղեցւոյն, եւ որք միանգամ ունկնդիրք լիցին եւ հրամանակատարք, աւրհնեսցին ի Քրիստոսէ եւ ի սրբոց վարդապետաց եւ ի մեր միաբան ժողովոյս։ 53 Իսկ եթէ ըմբոստացեալք եւ ամբարտաւանեալք արհամարհիցեն, այնպիսիքն եղիցին արհամարհեալք ի սրբոց վկայիցն եւ տարագրեալք յամենայն հոգեւոր աւրհնութենէ։ 54 Զի վանքդ անուն հանգստարանք են սրբոց եւ աւթեվանք եպիսկոպոսաց եւ քահանայից, սարկաւագաց եւ աբեղայից եւ աղքատաց։ 55 Եւ եթէ երբեք ուրեք ազատք բարեպաշտք եւ տիկնայք աստուածասէրք կոչեսցին ի սպասաւորաց սուրբ տեղեացն, մեծաւ երկիւղիւ երթիցեն նուիրական ընծայիւք լինել հաղորդ պաշտաման եւ աղաւթից եւ աւրհնութեանց, պատրաստելոց ի տան Տեառն Աստուծոյ, արդարեւ ըստ այնմ, թէ՝ Մտից ի տուն քո պատարագաւք եւ տաց քեզ, զոր խոստացան քեզ շրթունք իմ, եւ կամ թէ՝ Մի ունայնաձեռն երեւեսցիս առաջի իմ, այղ որ ինչ բարին է, ընդ քեզ բերջիր։    56 Արդ՝ զայս ԲԺ-ան գլուխս, զոր սահմանաւ եդաք, ոչ մտացածին ինչ, այղ ըստ հրամանի Հոգւոյն Սրբոյ եւ ըստ սահմանի սրբոց հարցն եւ սրբոյն Գրիգորի եւ բարեպաշտ թագաւորին Տրդատայ եւ նորին սրբոյն Գրիգորի լուսաւոր զաւակացն։ 57 Եւ որք լսողք լինին հնազանդք եւ կատարիչք այսմ կանոնի՝ եղիցին աւրհնեալք ի Հոգւոյն Սրբոյ եւ յամենայն սրբոց Աստուծոյ եւ գտցին ժառանգաւորք անվախճան կենացն երկնից արքայութեանն յաւիտեանս յաւիտենից. ամէն։    58 Ես՝ Ներսէս շնորհիւն Աստուծոյ նուաստ կաթողիկոս Հայոց, վասն վերագրեալ կանոնիս ամենայն աթոռակցաւք մերովք՝ սուրբ եպիսկոպոսաւք Հայոց ձեռն արկեալ, կնքեցաք ըստ հրամանի եւ սահմանի Հոգւոյն Սրբոյ եւ ընտրելոց նորա։    59 Ա. Տէր Յովհաննէս Ոստան եւ Մարդպետական եպիսկոպոս.    60 Բ. Տէր Ներսէս Հարքայ եպիսկոպոս.61 Գ. Տէր Քրիստոսատուր Բասենոյ եպիսկոպոս.62 Դ. Տէր Իսրաէղ Տայոց եպիսկոպոս.63 Ե. Տէր Յովհաննէս Մարդաղոյ եպիսկոպոս.64 Զ. Տէր Յովհան Բզնունեաց եպիսկոպոս.65 Է. Տէր Գրիգոր Արշարունեաց եպիսկոպոս.66 Ը. Տէր Սեբէոս Բագրատունեաց եպիսկոպոս.67 Թ. Տէր Գրիգոր Խոռխոռունեաց եպիսկոպոս.68 Ժ. Տէր Սիմէովն Ռշտունեաց եպիսկոպոս.69 ԺԱ. Տէր Իսրաէղ Վանանդայ եպիսկոպոս.70 ԺԲ. Տէր Թէովփիղոս Աշմունեաց եպիսկոպոս.71 ԺԳ. Տէր Ասայէլ Ամատունեաց եպիսկոպոս.72 ԺԴ. Տէր Գրիգոր Անձաւացեաց եպիսկոպոս.73 ԺԵ. Տէր Թէոդորոս Գնունեաց եպիսկոպոս.74 ԺԶ. Տէր Յակովբոս Պալունեաց եպիսկոպոս.75 ԺԷ. Տէր Սամուէլ Մեհնունեաց եպիսկոպոս.    76 [Այս են սուրբ ժողովն Հայոց, որք ի Դւին ժողովեցան ի փառս ամենասուրբ Երրորդութեանն։]