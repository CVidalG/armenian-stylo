ՎԻՐՈՅ ԱՂՈՒԱՆԻՑ ԿԱԹՈՂԻԿՈՍ      ՎԱՍՆ ՍԱՍՏԿԱՑԵԱԼ ՍՈՎՈՅՆ, ՍՐՈՅՆ ԵՒ ԳԵՐՈՒԹԵԱՆՆ Ի ՄԻԱՍԻՆ[ԺԵ.] ՎԱՍՆ ՍԱՍՏԿԱՑԵԱԼ ՍՈՎՈՅՆ, ՍՐՈՅՆ ԵՒ ԳԵՐՈՒԹԵԱՆՆ Ի ՄԻԱՍԻՆ   1 Պարտ եւ արժան է մեզ յիշել վասն ժամանակի նեղութեան սովոյն։ 2 Զի եկն եհաս, եռացոյց ի ներքոյ ոտից մերոց զմուկն ծախող եւ եկեր զամենայն բոյսս եւ սպառեաց զամենայն պտուղ անդաստանաց մերոց։ 3 Ապա ի մի վայր գումարեալք սոսկալի զաւրավարքն երեքին՝ սովն եւ սուրն եւ մահն՝ գործակից նոցա, զոյգ ընթացեալք ի միմեանս՝ խուճապէին եւ յանխնայ վիրաւորէին եւ դիաթաւալ տարածանէին։ 4 Եւ ոչ արժանի լիեալ հաղորդութեան՝ յետին թոշակին քաւութեանն, զի արգելոյր սուրն եւ խեղդէր սովն եւ հեղձուցանէր մահն։ 5 Ո՜հ դառնութեան ժամանակիս այսորիկ. եւ եղկելի են աչք նոցա, որք տեսին զվիհն զայն մեծ։ 6 Չուառացեալ զերծեալքն աղերսէին լերանց, եթէ՝ անկերուք ի վերայ մեր, ահաբեկեալք ի նոցանէն ի տերեւոյ եւեթ խարշափելոյ սրտաթափք։    7 Եւ ի ժամանակի նեղութեան յաւուրս Քառասներորդացն պահոցն յախուռն, անխտիր մերձեցեալ ի գէշ մեռելոտեաց անսրբոց, այլ եւ զարմատս բանջարոց եւ զկեղեւս ծառոց հանեալք եւ զծայրս ոստոցն ծամէին, եւ ոչ ինչ լինէր աւգուտ ուժի ինչ ուտելն։ 8 Այլ եւ զչոր խիզ խաղողոյ ո տայր անձանց թշուառականացն յաղալ եւ յուտել։ 9 Եւ բազմութիւն սովածացն ժողովեալ ի մի վայր՝ դիմէին ի վերայ այնպիսոյն, յափշտակէին ի նմանէն եւ պատուհասակոծ եւս առնէին վասն իւրայոցն, եւ այնպէս սատակէին եւ նոքա ընդ չքաւորսն։ 10 Եւ միշտ քաղցեալ կային աչք նոցա յագահել եւ հանել զընկերին։ 11 Եւ լուայ ի հաւատարիմ մարդոց, եթէ տեսաք մեք զոմանս յուտել զմեռելոցն անդամս, այլ եւ զբազմաժամանակեայ զմորթս արջառոց եւ զպարկս ծխակերս եւ զաւդս կաւշկաց հնացեալս եփէին եւ ուտէին։    12 Այլ աւրինակ մերոց փորձութեանցս ոչ կարեմք գտանել, բայց միայն զաւէրն Երուսաղէմի ի Վեսպիանոսէ եւ ի Տիտոսէ։ 13 Եւ կոխեցաք զդիակունս սովամահաց՝ սեւացեալս եւ ուռուցեալս ընդ երեսս դաշտաց եւ ճանապարհաց իբրեւ զքարինս հեղեղատի։ 14 Եւ կատարէր բանն մարգարէական, եթէ՝ թաղումն իշոյ թաղեսցի, եւ հաց սգոյ մի գտցի ի տան ձերում։ 15 Եւ ի ժամուն յայնմ եւ ի խառնել դալարւոյն առաւել էր թիւ սատակելոցն, քան զամենայն աւուրս ձմերայնոյն։ 16 Եւ մանաւանդ՝ որք կարեւոր էին ի լսել եւ ի միտ առնուլ, որ է այս ինչ։    17 Մաւտ ի վաղճան ժամանակի կատարածի սովոյն այլ իմն ախտք հիւանդութեան տարածեցան ընդ սահմանս աշխարհիս, որ ոչ էր ըստ բնութեան այլոց ցաւոց։ 18 Այլ յանկանել յախտէ անտի, անզգայեալք իբրեւ աւուրս ամսոյ միոյ կամ երկուց կարկափեալք կցրէին զատամունս իւրեանց եւ յեղուին զաչս իւրեանց, եւ ոչ զնշան անգամ հիւանդութեանն իմանային եւ ջուր իսկ խնդրել ոչ գիտէին։ 19 Եւ ոմանք իբրեւ մոլեգին վարսամահարս, ելեալք յանկողնոցն մերկք եւ խայտառակք՝ ընդ որմս խաւսէին եւ ընդ հողմս կոծէին, այլք՝ զհիւանդապահսն կռփէին։ 20 Թէպէտ եւ ցաւքն ժանտք էին, սակայն մահք ոչ գործեցան, զոր անուանեցին ցաւ խելագարութեան, այլ ծիւրէին սեւացեալ, հալէին մարմինք նոցա եւ լուծանէին յաւդքն եւ ճողէին մազ հերացն եւ մուրուացն։    21 Զորս ողբալ ի սուգ առի աւուրս բազումս ի վերայ անթիւ խայտամահացն՝ աղաչելով զամենողորմն Աստուած, զի յանգումն արասցէ անտանելի հարուածոցն, ես՝ Վիրոյ՝ Աղուանից, Լփնաց եւ Չոլա կաթողիկոս։ 22 Թողում ասել զայլն ամենայն զպէսպէս զազրալիս՝ եւ զմարմնոց սեւութիւն, եւ զկնտութիւն գլխոց, զի յայսմ եւս յայտնի լիցի բան մարգարէական, եթէ՝ Ածից ի վերայ ամենայն հասակաց քուրձ եւ ի վերայ ամենայն գլխոց կնտութիւն, եւ արարից նմա իբրեւ սուգ սիրելոյ։ 23 Ապա իբրեւ ետ Աստուած կատարել զամենայն կամս իւր, յիշեաց իբրեւ զՆոյ ի ջուրցն հեղեղէ ի տապանի անդ։ 24 Եւ գթացեալ ետ նոցա զխնդրուածս նոցա, առաքեաց լիութիւն յանձինս նոցա, յագեցոյց զքաղցեալս եւ զկարաւտեալս լի արար բարութեամբ, զի վայելեալք յաւելցին ի փառատրութիւն Աստուծոյ։