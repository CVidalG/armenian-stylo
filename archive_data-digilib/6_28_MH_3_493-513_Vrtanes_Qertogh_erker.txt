ՎՐԹԱՆԷՍ ՔԵՐԹՈՂ ՅԱՂԱԳՍ ՊԱՏԿԵՐԱՄԱՐՏԻՑ    1 Ի կենսաբեր լուսոյն զարդարին ամենայն արարածք, եւ ի ճառագայթ նորանորոգ պայծառացեալ բերկրին երկինք եւ երկիր, քանզի լոյսն ճշմարտութեան ելից լուսով զամենայն տիեզերս, փարատեաց զմէգ խաւարային ի ստուերամած եւ թանձրացեալ սրտից եւ լցաւ աշխարհ Աստուածածանաւթ վարդապետութեամբ։ 2 Իսկ մթաւորական ուսմանն խորհաւղք, որք շրջին յաղջամուղջ խաւար ընդվայրածք շաղեալք՝ սասանեն, զանհեթեթս պատրեն զմիտսանմեղաց եւ մուծանեն հերձուածս յեկեղեցի։ 3 Ոչ է արժան, ասեն, նկարս եւ պատկերս յեկեղեցիս առնել. եւ բերեն վկայութիւն ի Հնոց կտակարանաց, զոր վասն հեթանոսաց կռապաշտութեան էր ասացեալ, վասնորոյ եւ ամբաստան լինէին մարգարէքն։ 4 Բայց մերս ոչ նմանի նոցա, որ յաղագս Քրիստոսի եւ ընտրելոց իւրոց։ 5 Եւ ոչ եթէ ի բանից ճարտարութենէ, այլ Գրոց վկայութեամբ ասասցուք, որպէս եւ պատմիչք պատուիրանացն ուսուցինմեզ ստուգապէս։    6 Քանզի զպատկերացն աւրինակ նախ Մովսէս արար ի խորանին հրամանաւն Աստուծոյ ։ 7 բ' քերովբէսոսկիս, ճախարակեայս, թեւաւորս, մարդակերպս ի վերայ քաւութեանն, յորոյ միջոյ խաւսէր Տէրն տերանց, զոր եւ առաքեալ ի վկայութիւն հաստատէ՝ քերովբէքն փառաց, որք հովանի ունէին ի վերայ քաւութեանն, որ ի մեծի խորհրդոյ աւրինակ։ 8 Նոյնպէսեւ զվարագոյրն, զոր Տէրն ասաց առնել նարաւտով, նկարուքի պէսպէս յաւրինուածեալ զարդիւք, որ է բեհէզ եւ ծիրանի, կարմիրեւ կապուտակ. ոչ ապաքէն դեղք էին երանգք նկարուց վարագուրին, եւ նկարք վարագուրին՝ քէրաւբէքս։ 9 Այնպէսեւ Սողոմոն արար ի Տաճարին քերովբէս ի կիպարիսփայտէ եւ պատեաց ոսկով եւ ոչ միայն որ ի դաբիրն էին քէրաւբէք այլ իյորմսն եւ ի դրունս եւ ի սեամս քէրաւբէքն այլ եւ յորմսն. շուրջանակի գրեաց գրչաւքէրաւբէս եւ արմաւենիս եւ թռուցեալ թիթեղունս, եւ ոչ խստեաց Աստուած այլ կոչեաց Տաճար անուան իւրոյ։ 10 Եւ հոգեկիր մարգարէն Եզեկիէլ, տեսիլն զոր ետես, ոչ իբրեւ զայլ ոք ի մարգարէիցն եւ կամ պատգամախաւսաւք, այլ աստուածատես գուշակմամբ բարբառեալ՝ ասէր. 11 Եդ զիս Տէր ի վերայ լերին միոյ՝ բարձոյ յոյժ, եւ ի վերայ նորա իբրեւ զշինուածքաղաքի, եւ տարաւ զիս ի ներքս, եւ տեսի ի նմա Տաճար եւ այր մի ի նմա ահեղ եւ զարմանալի, եւ փայլատակունք հատանէին ի նմանէ իբրեւ ի պղնձոյ, եւ կայր ի վերայ դրանն եւ ի ձեռին իւրում ունէր լար շինողաց եւ ձաւղ չափոյ եւ ասէ ցիս. Որդի մարդոյ տես եւ ի միտ առ զամենայն ինչ, որ ի սմա է, զի վասն ցուցանելոյ քեզ եկի այսր։ 12 Եւ տեսի զտաճարն նկարեալ շուրջանակի ներքոյ եւ արտաքոյ քերովբէք եւ արմաւենիք ի յատակէն մինչեւ ցվերնայարկն, եւ ոչ միայն Տաճարն էր նկարեալ, այլեւ պատշգամքն, եւ դրունք եւ սեղանն Տեառն։ 13 Եւ էին քերովբէքն մարդակերպք երկու երկու ամենեքին եւ արմաւենի ի մէջ երկոցունց, որ է մեծի սքանչելեաց նորա ցոյց։    14 Արդ, զինչ ասիցեսյաղագս սորա, ով մարդ, որ հիւանդ ես մտաւք, զի վասն Մովսէսի եւ Սողոմոնի յաւրինուածոյն եւ քերաւբէիցն ասացեր, թէ ձեռագործք են, իսկ զսա զինչ համարիցես, զոր Աստուծոյ իւրոյէ ցուցեալ։ 15 Ահա յայտ եղեւ, զի որ յառաջնոցն պատկերք էին, ի պատիւ եւ ի սպասաւորութիւն երկրպագութեան փառաց Աստուածութեան։ 16 Այս ի Հնոց գրոցասացեալ։ 17 Իսկ ի Նորոց կտակարանաց ասէ Պաւղոսն ցԱթենացիսն. 18 Շրջեալ եւ տեսեալ զպաշտամունս ձեր՝ գտի բագին մի, յորում գրեալ էր. Անծանաւթի Աստուծոյ. զոր դուք յանծանաւթ պաշտէք, ես զնոյն պատմեմ ձեզ։ 19 Միթէ Աստուած էր բագինն. բայց զի յանունԱստուծոյ պատուէին, զնոյն եւ Պաւղոս վկայեաց։ 20 Եւ մեք ոչ եթէ ճշմարիտ Աստուած ասեմք զպատկերս եւ զնկարս, այլ յանուն Աստուծոյ նկարեմք որպէս երեւեցաւն, զոր Եսայի ասէ զծնանելն, Երեմիա՝ զընդ մարդկան շրջելն, եւ Դաւիթ՝ զչարչարանացն եւ զթաղման, եւ Եզեկիէլ եւ Ովսէէ՝ զՅարութենէն, Դանիէլ եւ Զաքարիա՝ զերկրորդ գալստենէն, Նաւում եւ Մաղաքիա՝ զդատաստանէն, քանզի նոքա նշանակաւ պատմեցինմեզ եւ է որ եղեւ եւ է որ լինելոց է, եւ մեք զնոյն նկարեմք, զոր ի Գիրսն գրեալ է, զի եւ գիրն դեղ է եւ նիւթք պատկերաց։ 21 Նաեւ վարդապետք եկեղեցւոյ յիշատակեն յաղագսպատկերաց, որպէս ՅոհանէսԿոստանդնուպոլսի Եպիսկոպոս յայն ճառի, որ ասէառ լուսաւորեալսն, մի փոքր յառաջ մատուցեալ ասէ. Զորաւրինակ պատկերք պղնձիք թագաւորականք անշունչք են եւ անզգայք, որ փախչին ի նոսա մարդիկ ապրեցուցանեն ոչ զի պղինձնէ, այլ վասն զի թագաւորաց է։ 22 Եւ դու ըստ այնմ աւրինակի իմացիր, ով հերետիկոսդ։ 23 Եւ դարձեալ յայն ճառի, որ ասէ. Ոչ է պարտ անցանել զաստուածային գրով. ապա, ասէ, ոչ տեսանէք ի թագաւորական պատկերսն, զի ի վեր անդ կայպատկերն եւ ըզթագաւորին գիրունի գրեալ եւ ի խոնարհ խարսխին գրեալ են թագաւորին նահատակութիւնք, յաղթութիւնք, իրաց ուղղութիւնք. նոյնպէս եւ ի մաշկսն է տեսանել թագաւորական պատկերն ի վերայ եւ ի ստորեւն առաքինութիւնք, յաղթութիւնքն ամենայն։    24 Կամ զինչ արդեաւք ասիցես զպատկերն Տեառն, զոր Անան՝ հաւատարիմ թագաւորին Աբգարու, նկարեացյանդիման Քրիստոսի, տեսութեամբ իսկ. զոր եւ այժմ ասեն գոլ ի մեծ եկեղեցւոջն Ուռհայի։    25 Եւ Սեւերիանոս եպիսկոպոս ասէ. Զորաւրինակ թագաւորի ի բացեայ եղելոյ պատկերննորա լնու զտեղի թագաւորին, եւ երկրպագանեն իշխանք եւ զտաւնս ամսոյկատարեն. պետքհանդիպինեւ ռամիկք երկիրպագանեն ոչ ի տախտակն հայելով, այլ ի պատկեր թագաւորին, ոչ ի բնութիւն հային, այլ որ ի գրովն տպաւորեալ է. եւ եթէ մահկանացու թագաւորի պատկեր այնքան զաւրանայ, որչափ եւս առաւել անմահիթագաւորին կերպարան եւ պատկերն։ 26 Այդպէս իմա զոր ասենս, զի եւ սոքա վարդապետք էին եկեղեցւոյ, եւ թէ զսոցա գիրսկամիս ուսանել՝ զնոյն պատմեն։ 27 Այսպէս եւ սուրբն Գրիգոր Հայոց Լուսաւորիչն ասէ յաղաւթսն իւրում. Փոխանակ դրաւշելոցն փայտից զԽաչն իւր կանգնեաց ի մէջ տիեզերաց, եւ զի սովոր էին մարդիկ երկրպագանել պատկերացն մեռելոց, եղաւ ինքն մեռեալ պատկեր ի վերայ Խաչին, մեռաւ եւ անշնչացաւ, զի հաստատեսցենխաչին փայտի երկիրպագանել եւ որ ի վերայ նորա պատկերն եւ մարդադէմն իցէ, զի զպատկերագործսն եւ զպատկերասէրսն եւ զպատկերապաշտսն յիւր պատկեր աստուածութեանն հնազանդեսցուսցէ։ 28 Արդ եթէ մերոցս բանից ոչ հաւատայք, զգիրս պարտ է քննել եւ ի վերայ հասանել. բայց դուք ի գրոց այնչափ հեռի էք, որպէս երկինք՝ յերկրէ։    29 Բազում եւ այլ վկայութիւնք են ի Գրոց Սրբոց, քանզի ամենայն ինչ տեսանելի է, որ միտս ունին, զի ականջքլսեն, եւ միտք իմանան, եւ առանց մտաց աչաց մարմնոյ աչք կուրացեալ գտանին։ 30 Բայց զարմանք մի այս է, որ զպատգամսն ընդունիք եւ զիշխանն հալածէք, նշանին երկիրպագանէք եւ ի թագաւորն քարաձիգ լինիք, զխաչն պատուէք եւ զԽաչելեալնթշնամանէք։ 31 Այսպէս Մանիքեցիքն եւ Մարկիոնացիքն առ աչաւք համարին զճշմարտութեամբ մարմնանալ Փրկչին, եւ յորժամ տեսանեն զպատկերս՝ գժդմնինզայրագնեալք եւ մատուցեալք թշնամանեն։ 32 Զի թէ մեր չիցէ տեսեալ զմարգարէսն, տեսեալէ եւ քննեալ, զի նոքա վասն կռապաշտութեանն աղաղակէին ըստ այնմ, թէ կուռք հեթանոսաց դեւք են, բայց ոչ ուրեք գտանեմք գրեալ, եթէ պատկերք եկեղեցւոյ կամ քրիստոնէից ասեն դեւք, այլ զկռոցն ամբաստան լինին մարգարէքն։ 33 Նաեւ յեկեղեցական պատմութեանն ասէ, զոր Եւսեբի ժամանակագրի հաստատեալ էի եաւթերորդ դպրութեանն ի եաւթն եւ տասներորդ ճառին, վասն սքանչելի նշանացն, որ եղեն, ասէ, ի Պեննադայ ի քաղաքի մեծամեծ գործոցն վասն Փրկչին մերոյ։ 34 Այլ քանզի զայս քաղաք յիշեցաք մեք, ասէ, ոչ է արժան անցանել զսորապատմութեամբ, զի արժանի է սա յիշատակաց այնոցիկ, որ գայցեն զկնի մեր վասն կնոջն տեռատեսի, որոյ բղխումն արեան խաղացեալ ելանէր, զոր ուսաք մեք ի սուրբ Աւետարանէն, որ բժշկեցաւ ի ցաւոց անտիի Փրկչէն մերմէ յայնմ քաղաքի, որ ասեն, թէ էր նա, եւ տուն նորա յայտնի է անդէն ի քաղաքին եւ շնորհք ողորմութեանն, որ եղեն ի կինն՝ նշան սքանչելեացն Աստուծոյ, զի առաջի դրաց տանննորա կայ ի վերայ բարձր վիմի պատկեր պղնձի կնոջ մարդոյ իջեալ ի ծունգս իւր եւ սփռեալ զձեռս իւր առաջի իւր՝ աղաչէ ըստ նորանմանութեան, եւ ընդդէմ նորուն կայ դարձեալ պատկեր պղնձի առն մարդոյ, որ կանգնեալ է եւ կայարկեալ զիւրեւ մեկնոցեւ կարկառեալ ունի զձեռն իւր առ կինն, եւ ի կողմանէ ոտից նորա ի վերոյ քան զհանդերձն բուսեալ է արմատ ինչ բոյս, որ աւտար է յամենայն արմատոց տեսլեամբ իւրով եւ ելանէ մինչեւ ի դրաւշակ հանդերձի նորա եւ է նա դեղ ամենայն ցաւոց, այս անդրի ի նմանութիւն Փրկչին մերոյ է, որպէս եւ ասեն՝ կայ մնայ մինչեւ յաւուրս մեր, եւ տեսաք մեք զնա աչաւք մերովք ի ժամանակի իբրեւ չոգաք մեք ի քաղաքն յայն։ 35 Բայց ոչինչ է սա մեծ քան զայն, որ հաւատացին ի Քրիստոս յարանց հեթանոսաց եւ նկարեցին դեղով զպատկերսն Պաւղոսի եւ Պետրոսի եւ զնորուն իսկ զՔրիստոսի եւ կայմինչեւ ցայսաւր ժամանակի։    36 Եւ արդ, չիցէ ձեր տեսեալ զգիրս զայս, ով ընկեր, որ հակառակ կայքպատուիրանացն Աստուծոյ։ 37 Ընկեր ասեմ, ոչ վասն ուղղափառութեան հաւատոյ ասեմ ընկեր, այլ ըստ այնմ, որ լուաւն ի Տեառնէ մերմէ Յիսուսէ Քրիստոսէ, թէ՝ Ընկեր, վասն որոյ եկիրդ։ 38 Զի թէ ընթերցեալ էք եւ ոչ գիտէք, ապա առ ձեզ կատարի բան առաքելոյն, որ ասէ. 39 Որոց Աստուած աշխարհիս այսորիկ կուրացոյց զմիտսանհաւատիցն, զի մի ծագեսցի ինոսա լուսաւորութիւն Աւետարանի փառացն Քրիստոսի. այլովք հանդերձ. ապա թէ չէ ընթերցեալ ձեր, խնդրել արժան է եւ քննել եւ գիտել զբարին եւ զչարն եւ ընտրել զաստուածայինսն եւ զդիւականսն։    40 Եւ զիարդ ոչ գիտէք, զի ի մեհեանս կռոցն է դրոշմեալՈրմիզդ, որ է Արամազդ, եւ պոռնկութիւնք իւր եւ կախարդութիւնք, իսկ յեկեղեցիս Աստուծոյ տեսանեմք նկարեալ զսուրբ Կոյս Աստուածածին եւ ի գիրկս իւր ունելով զՔրիստոս իբրեւ յայնժամ զարարիչն իւր եւ զՈրդի եւ զստեղծիչն ամենայնի։ 41 Իսկ մեհեանս կռոցն Անահիտ եւ պղծութիւնք իւր եւ պատիրք։ 42 Իսկ յեկեղեցիս քրիստոնէից եւ ի յարկս վկայից Աստուծոյ տեսանեմք նկարեալ զսուրբն Գրիգոր եւ աստուածահաճոյ չարչարանք իւր եւ սուրբ առաքինութիւնք եւ զսուրբնՍտեփաննոս Նախավկայն ի մէջ քարկոծողացն, զերանելի եւ զսուրբ կանայսն զԳայիանէ եւ զՀռիփսիմէ՝ հանդերձ ամենայն սուրբ ընկերաւք եւ յաղթող նահատակութեամբնոյնպէս, եւ զայլ առաքինիս եւ զպատուականս եւ զհրեշտակակրաւնս, զորս ոչ բաւեմք ընդ համար արկանել։ 43 Ի մեհեանս սնոտիցն Աստղիկ եւ Ափրոդիտէս, զոր մայր ցանկութեանց կոչեն ամենայնհեթանոսք, եւ արբեցութիւնք նոցա եւ անառակութիւնք, իսկ յեկեղեցիսԱստուծոյ՝ Խաչն տերունական եւ խաչակիր գունդք առաքելոց եւ մարգարէից, որք բարձին ի միջոյ զկռապաշտութիւնամենեցուն եւ ածին զտիեզերս յաստուածպաշտութիւն եւ յամաւթ արարին զսատանայ եւ զզաւրս նորա։ 44 Քանզի յեկեղեցիս Աստուծոյ տեսանեմքնկարեալ զամենայն սքանչելագործութիւնս Քրիստոսի, զոր արար, որպէս եւ ի Գիրս գրեալ է, որպէս եւ յառաջն ասացաք, զոր գուշակեցինմեզ մարգարէքն. զծնանելն ասեմ եւ զմկրտելն, զչարչարանսն, զխաչելութիւնն, զթաղումն, զյարութիւն, զհամբառնալյերկինս. զայդ ամենայն նկարեն յեկեղեցիս, զոր Գիրք Սուրբք պատմեն, Ոչապաքէն դեղով գրեալ է զգիրս եւ զնոյն բան դեղովք նկարեալ է յեկեղեցիս. ի գրոցն ականջք միայնլսեն, իսկ զնկարսն աչաւք տեսանեն եւ ականջաւք լսեն եւ սրտիւք հաւատան։    45 Ահա յայտ է, զի չէ արտաքոյ Գրոց պաշտել զպատկերսն, եւ եթէ խորհրդիւ ոք քննէ, ճշմարիտ գայ, եւ վրիպեալ զտանին հերետիկոսքն, որ հակառակաբանեն եւ ասեն. Վասն այսորիկ խոտան համարիմք, զի անխաւսք են եւ անբանք։    46 Արդ, միթէ Տապանակն Աստուծոյ խաւսէր, յորժամ զԴագովնբերանսեալ կործանեաց եւ զԱզովտոս եւ զԳէթ եւ զԱսկողովնազքաղաք այլազգեացն եհարհարուածովք, մինչեւ բողոք բարձեալ ասկողովնացիքն ասէին. 47 Ընդէր դարձաւ տապանակդ Աստուծոյ իսրայէլի առ մեզ սպանանելզմեզ եւ զժողովուրդս մեր։ 48 Միթէ Խաչն Քրիստոսի խաւսեցաւ, որ ի քաղաքին զմեռեալսնկենդանացոյց եւ հրաշագործութիւնս բազումս է արարեալ մինչեւ յաւուրսմեր, որ է պարծանք հրեշտակաց եւ փրկութիւն մարդկան եւ արհաւիրք դիւաց։ 49 Եւ արդ զուգաւորեալշարամանին նոր պատուիրանք ըստ հնոցն եւ մեզ վկայեն շնորհիւնՔրիստոսի, քանզի եւ զտուփսԱւետարանին տեսանեմք նկարեալ, ոչ միայն յոսկւոյ եւ յարծաթոյ այլ եւ յոսկերացփղաց եւ կարմիր մորթոց կազմեալ եւ մեք յորժամ երկիրպագանեմք սրբոյ Աւետարանին կամ համբուրեմք, ոչ եթէ փղին ոսկերացն մատուցանեմք զերկրպագութիւն կամ լայքային, որ յաշխարհէ բարբարոսացն է եկեալ ի վաճառ, այլ Բանի Փրկչին, որ ի մագաղաթին գրեալ է։ 50 Այսպէս եւ Տէրն Փառաց նստեալ ի յաւանակի եւ ի մերձենալ ի քաղաքն, ելին ընդ առաջծերք եւ տղայք ոստաւք ձիթենեաւք եւ ոստաւք արմաւենեաւք եւ աւրհնէին գովէին եւ երկիրպագանէին. ոչ եթէ իշոյն երկրպագանէին, այլ Քրիստոսի Որդւոյն Աստուծոյ, որ ի վերայ նորանստեալն էր։ 51 Այսպէս եւ պատկերացն երկրպագանել ոչ վասն դեղոցն է, այլ վասն Քրիստոսի, յորոյ անուն նկարեցաւն։ 52 Այլարդ զինչ նմանութիւն է աստուածային պատկերացնհեթանոսաց պղծութեանն. վասն որոյ հերետիկոսք բիծս կարկատեն եւ հերձուածս մուծանեն ի կորուստ անձանց եւ բնաւ լսողաց, զոր տալոց եւ հատուցանելոց են զանանցական վրէժստանջանաց գեհենին՝ հանդերձ ամենայն կամակցաւք իւրեանց եւ գործակցաւք, որում յիրաւի եւ ի դէպ ասաց երջանիկ մարգարէն Ովսէէ. 53 Որոգայթգայթակղութեան ի ճանապարհս նոցա, վասն զի մոլութիւն ի տան Աստուծոյ տնկեցին. եւ միւս եւս. 54 Վա՜յ որ արբուցանէ ընկերին իւրում հրապոյրս պղտորս։ 55 Եւ արդարեւ իսկ հրապուրանաւք եւ հաղբիւքմեղաց շաղապատին, որ ըստ երերեալ են յուղիղ հաւատոյ, եւ հեղեալտապալեցան յուղիղ խորհրդոց։ 56 Բայց ասեմ եւ ոչ լռեմ։ 57 Զոր աւրինակ եթէ գիրս ուրուք խնդրեալ յարկեղաց եւ ասիցէզառաքեալդ տուր, կամ թէ զԵսայի, կամ զԵրեմիա, միթէ Եսայի ինքն իցէ եւ կամ առաքեալն ինքնին, ոչ ապաքէն պատգամք աստուածայինք ընդ նմին եւ բանք նոցա։ 58 Եւ մեք պատկերաց նկարուք զնոսա յիշեմք եւ զառաքողսն նոցա եւ ոչ ասեմք, թէ սա իցէ Աստուածն, այլ յիշողութիւնն Աստուծոյ եւ ծառայից նորա։    59 Եւ որ գրեալն է, թէ զպատկերս յեկեղեցիս Պապ տարաւ, այդ ամենեցուն յայտնի է, թէ սուտ խաւսիք. քանզի ի Հայս պատկերս ոք չգիտէր առնել մինչեւ ցայժմ, բայց ի Հոռոմոց բերէին, եւ մեր ուսմունք անտի էին, եթէ նոքա չէին կորուսեալ. եւ քան զՊապ յառաջ այլ թագաւորք էին եւ պատկերս եւ նկարս տանէին յեկեղեցիս յանուն Քրիստոսի, եւ դարձեալ զկնի Պապայ եւ այլք թագաւորք եղեն ի Հայս եւ հայրապետք, որպէս երանելի սուրբն Սահակ եւ Մաշտոցեւ Եզնիկ եւ Արձան եւ Կորիւն եւ ընկերք նոցա, որ եւ ի ձեռն իսկ նոցա Հայոց դպրութիւնշնորհեցաւ ի Տեառնէ Աստուծոյ, եւ ոչ ոք ի նոցանէ վասն պատկերաց եւ նկարուց եկեղեցւոյ բանս ինչ ոք արար. բայց միայն Շմուէլեւ Թադէոս եւ Եսայիեւ ընկերք նոցա, որ եւ զյոլովս ընդ իւրեանս ի յետս կացուցին, որպէս եւ զձեզդ, զի թէպէտ առ ժամանակ փայլէ կողմն հերձուածողաց, այլ ստէպ խամրի, վասնզի զստութիւն խաւսին. զի եւ մեղք իսկ առաջին ի ստութենէ ծնան, որպէս առԱդամաւն։ 60 Քանզի ոչ եթէ իմ են բանք, այլ Գրոց Սրբոց, Հնոց եւ Նորոց կտակարանաց. եթէ կամիք Քրիստոսի Աստուծոյ ծառայել եւ սիրել զպատուիրանս նորա, զնոյն գիրս, զորոց անուանս ի սմա գրեալ է, յուզեցէք եւ յորժամ գտանիցէք, նոքացուցանեն զճշմարիտ ճանապարհն Աստուծոյ։    61 Եւ վասն պատկերացն այսչափ եւեթ բաւական լիցի, որ միտս ունի։    62 Իսկ զդեղոցն, որ ասեն, թէ պիղծ են, որք յանդիմանին իսկի յինքեանց բերանոց, քանզի դեղ Գրոցն է արջասպեւ գխտոր եւ կռիզ, զոր եւ ճաշակել իսկ մարթի, եւ նիւթն պատկերաց կաթն ու ձու, զառիկ, լաժուարդ, ժանգառ, բուռ, կիր եւ որ այլ ինչ է, զոր ի պէտս կերակրոց մարթի ճաշակել կամ ի պէտս բժշկութեան։ 63 Բայց ոչ ասեմք պիղծ, զոր եդԱստուած ի վայելչութիւն երկրի, եւ ոչ անգոսնեմք իբրեւ զազիր ինչ, որ ասէքդ, թէ հոտ գայ ի դեղոցն։ 64 Արդ իբրեւ այդպէս անաղտքէք եւ հոգեւորք, պարտ է ձեզ ի ժամ աղաւթիցն հերձուլ զորովայնս ձեր եւ եռանդամբջրով լուանալ զաղիս ձեր եւ ապա մտանել յեկեղեցի, ով չարք եւ անհնարին չարք, որ մերթ դեղոցն ահոկ դնէք եւ մերթ պատկերացն եւ նկարուց եւ ասէք, թէ ձեռագործք են եւ մեզ չեն արժանի, նա եւ եկեղեցիք ձեռագործք են եւ կոչին Տաճար Աստուծոյ։ 65 Զոր եւ Պաւղոս ասէր առ Տիմոթէոս. Զի գիտասցես, ասէ, որպէս պարտ իցէ քեզ ի տան Աստուծոյ շրջել, որ է եկեղեցի Աստուծոյ կենդանւոյ սիւն եւ հաստատութիւն ճշմարտութեան։ 66 Արդ, առ այս զինչ ասիցէք, զի եւ սա ձեռագործ է, քանզի յայտնեաւք զաներեւոյթն ճանաչեմք, եւ դեղքն եւ նկարքն յիշողութիւն է Աստուծոյ եւ ծառայից նորա։ 67 Բայց քանզի դուք վիսացեալ էք սատանայիւ եւ սուրբ կոչէք զանձիս եւ նմանող էք գերեզմանաց բռելոց, ապաճշմարիտ ասաց առակողն. Մի կարի արդար լինիր եւ մի ճարտարէր, զի մի թիւրեսցիս։ 68 Եւ դարձեալ ասէ. Ծնունդ չար առ արդարս ունիզանձն իւր, որպէս եւ դուքդ բարձրացեալ պանծայք եւ անդուռն բերանով խաւսիք, զոր ինչ ոչ է պիտոյ։    69 Այլ մեք փութասցուք յեկեղեցի Քրիստոսի մտանել ի տուէ եւ ի գիշերի հանապազաւր կանխեալյաղաւթս, որպէսզի կատարեսցուք զպանդխտութեան ժամանակս։    70 Եւ արժանի լիցուք տեսանել զԱստուած զուարթագին երեսաւք յաւուրն դատաստանի, զի յաւիտենից բարութիւնս հասանել կարասցուքզի նմա փառք յաւիտեանս յաւիտենից, ամէն։ ՊԱՏԱՍԽԱՆԻ ԹՂԹՈՅՆ ՍՈՐՄԵՆԱՅ, ՈՐ ԱՌ ՎՐԹԱՆԷՍ ԵՒ ՎԱՐԴԱՊԵՏ ԳՐԵԱՑ        1 Գիտեմք, զի բազմադէմ եւ պէսպէս աւրինակաւք խաւսեցայք ցուցանել զանձինս համախոհս եւ միաբանս ընդ մեզ հաւատով, զոր տնկեաց երանելի նահատակն Քրիստոսի եւ հայր մեր Գրիգորիոս ի մշտնջենաւոր պայծառութիւն Հայաստան աշխարհիս. համարեցաք եթէ այդպէս իցէ. վասն որոյ յոլով անգամ թախանձեալ զսրբասէր եպիսկոպոսս քննութիւն առնել, եւ ուսոյց մեզ, թէ ոչ է աւրէն առանց միաբանական ժողովոյ՝ զոր այպանեալ էր ձեր մտաց՝ ի պատասխանել անձանց թշնամանս յաճախելով. թէ յորժամ չէր իշխան՝ ընդէր զհաստատեալ սեղանսն յուղղափառացն կործանեաց. եւ վերստին մկրտութիւնս արար։ 2 Վասն որոյ տեղեկացաք, եթէ ոչ այդպէս, այլ զկանոնակա՜նն եւ զիրաւացի՜ն կատարեաց։ 3 Եւ դուք ըստ որումն անձամբ անձին յաղթել անարգանա՜ւք, քան զամենայն յաղթութիւնս առաջին եւ քաջ վարկայք, զմեր քերդողս նեռինն կարապետ առնելով՝ ոտնհար եղայք. եթէ ի Դունա այրեցեալ եւ յաւերակ եկեղեցւոջդ նստի՝ եւ նորոգաձեւութի՜ւն վարդապետէ։ 4 Նեռի՜ն ասպնջական եւ առաջնորդ, եւ կարապե՜տ զնա պարտ է ասել. որ ազգի միոյ ապստամբութեան եղեալ պատճառ, եւ զարս ի կանանց վարատելոյ եւ զկանայս յարանց, յորոց բազումք թափառական կենաւք ի տար աշխարհ վախճանեցան, թաղման անգամ ոչ լինելով արժանի եւ մանաւանդ յիւր բնակ եւ յուղղափառ վարդապետաց կարգէ՝ սրանալով է փախուցեալ, որպէս զամպարիշտն՝ առանց ուրուք հալածելոյ, եւ տարագիր եղեալ յամբիծ եւ հռչակաւոր եւ կեցուցանող նոցին հաւատոց։    5 Բայց եւ զայն պարտ է ճանաչել՝ զի որ բերանովք աւրհնէք, այսինքն ժառանգաւորս հաւատոյ համբաւելով զձեզ սրբոյն Գրիգորի, զընծայ այրեցմանս այսորիկ եւ աւերածի դո՜ւք մատուցէք նմա՜. թողումք ասել զայլն եւս։ 6 Եւ վանից երիցունք եւ դոցին քահանայք, որք ձեռն արկին, նզովելով զանաւրէն ժողովն Քաղկեդոնի զի առանց բռնադատելոյ արարին՝ ամենեցուն է յայտնի։ 7 Քանզի որք ոչ կամեցան ձեռնարկել, տակաւին եւս ի տեղւոջս մնան առանց իրիք խոշտանգանաց, եւ ոչ որպէս բազումք՝ ի ձէնջ հալածական եղեալք յաւուրս ձմերայնոյ՝ վէրս ընկալան, եւ ցարդ եւս մորմոքին։ 8 Եւ քանզի վստահ էաք ի սահման հաւատոյ հարցն եւ ճշմարիտ վարդապետացն մերոց, ոչ ակամայ՝ այլ կամաւք երանելի եպիսկոպոսին՝ եւ այլոց կոչէաք ի պարծանս անձանց մերոց տեսանել, եւ ի պտուղ խաղաղութեան։    9 Բայց այս առաւելագոյն եւս սքանչելի, եւ յո՜յժ զարմացման արժանի. զի մինչդեռ ուրանայիք երդմամբ հաստատելով, ոչ աւելի ինչ ունել կամ պակաս զդրութիւն հաւատոյ. քան զոր Հայաստան աշխարհիս է ընկալեալ, այս եկեղեցւոյս առաջնորդաց հնազանդել, կամ ընդունել զժողովոյն Քաղկեդոնի բռնադատեալ կանոնսն՝ ամենեւին չառնուիք յանձն, այժմ ի ձեր գրեալսն՝ զնորին հակառակն եհաս տեսանել։ 10 Զի զոր մեր պատուական հարցն եւ հոգեկիր վարդապետացն ընդ ուղղափառ հովիւսն եւ ընդ մարտիրոսս է դասեալ, զԴէոսկորոս. եւ զՏիմոթէոս Աղեքսանդրացի, անջինջ նզովից վիճակի առնէք արժանի, սուտ եւ մոլորեցուցիչս կարդալով, եւ զթիւրսն եւ զչարապաշտսն եւ հերձուածողս զՔաղկեդոնիտսն բարեփառ ասէք, եւ փոխանակ միաւորութեան երեւեցուցանէք։    11 Գիտեմք արդ թէ եւ այլ ինչ զոր ունիմքն՝ կարեւորագոյն են եւ աւգտակարագոյնք, ցուցանիցեմք. չիք ի ձեզ տեղի. ընդէր եւս եւ զառաջինն քաջ եւ անդրդուելի վարդապետացն զանուանսն ի կիր առեալ, փաստաբանութեամբ պարծիք զսրբոյն Աթանասի, եւ զԲարսղի, եւ զսքանչելի Գրիգորանցն. եւ զյորդորաբանն Յովհաննու եւ զմեծի հաւրն Քրիստոսասիրի Կիւրղի, եւ զերից ականակիտ եւ անթերի ժողովոցն, որք ի պատիւ ամենասուրբ Երրորդութեան գումարեցան։ 12 Զի թէ ճառեցելոցդմեծարոյ թուէր ձեզ լիութիւն հաւատոյ, զմէ ի Քաղկեդոնի նորաձեւսն կցկցեալ կարկատէիք եւ, ոչ նմանեալ Աստուածընկալ հարցն որ յԵփեսոս՝ մի Որդի դաւանելով՝ գնայիք զհետ խոստովանութեան հաւատոյ բարեպաշտ հարցն։ 13 Այլ զի ընդդէմ նոցին է, չգոյ ումեք հնար ծածկել. բայց զոր ճառելոցս եմ, ճարտարաբանեալս ի ձէնջ ամենապատիկ ծաղո՜ւ է պատարուն, թէ չեմք կարաւտ Խորասանիկ եւ Ատրպատիճ կանոնաց եւ վարդապետութեան։ 14 Սակայն յոյժ ստեցէք եւ ոչ մասնաւոր այսպիսի ինչ. զի Խորասանիկն յարուցեալ ընդ առաւաւտս լուանայ, եւ համարի թէ զամենայն գործեալ աղտեղութիւնսն ի բաց մաքրեցի։ 15 Եւ դուք մտանելով առ բոզս, ի բաղանիս լոգացեալ՝ նոցին հաւասար սուրբ կարծէք լինել։ 16 Վասն որոյ անխտիր ի տէրունական մարմինն մերձենայք՝ զոր պատգամն Աստուածային ընդ դատապարտութեամբ փակեաց։    17 Եւ Ատրպատիճս՝ զի ոչ գիտեն եթէ խնդիր զհաւատ լուծանէ, միշտ ծփին փոփոխելով ի բազմաստուածութիւնս, զոր եւ վասն ձեր ճշմարտութեամբ է ասել հանդերձ արտասուաւք, զի անդադար էք ալէկոծական պղտորութեամբ շփոթեալք, այլ եւ այլ սահմանադրութիւնս առնել հաւատոյ ոչ շատանայք։ 18 Ապա ուրեմն սուտ էր եւ կարի անպատրաստաբար զԽորասանիկսն բամբասել եւ զԱտրպատիճս, զի ոչ կարէք ժխտել զայս՝ որպէս թէ չիցէ այդպէս։ 19 Այլ զպարծանաց յոյս ունել ի Փրկիչն մեր եւ ի Տէր Յիսուս Քրիստոս, որ ի վերայ ամենեցուն է Աստուած՝ բաղձալի պանծանաւք առնումք յանձն, մարմնացեալն, մարդացեալն յԱստուածածին եւ ի միշտ կուսէն Մարիամայ, խաչեալն եւ թաղեալն, եւ յարուցեալն յաւուր երրորդի, ամբարձեալ յերկինս, նստեալ ընդ աջմէ Հաւր Աստուածախառն մարմնով զամենայն կատարեաց արդարութիւնս։    20 Արդ զի արտաքոյ ամենակալ Երրորդութեանն, Աստուած զոք ասել հաւասար անհամեմատականին՝ ամպարշտութիւն է. ըստ այնմ թէ, չիք Աստուած՝ բայց ի միոյն, որ է ամենասուրբ Երրորդութիւնն. Անձնաւորութիւնն որոշմամբ, եւ միաւորեալ Աստուածութիւնն։ 21 Զիա՜րդ զՔրիստոս Աստուած խոստովանիք, եւ զխաչն արտաքոյ Երրորդութեանն. ոչ է ասէք պարտ յԵրրորդութեանն դնել զնորա խաչն, զի չհաճի Աստուածութիւնն. որ ի թշնամանս ինչ նմա բերի. եւ պատճառս՝ զՆիկիական հոգեյարդար ժողովն ունիք։ 22 Եւ այս զի նանիր եւ սնոտի պատրանաւք եւ պաճուճեալ. լուր, զի ի Նիկիա հարքն դաւանելով զՀայր ամենակալ, ի նոյն վաղվաղակի յարեալ մի Տէր զՅիսուս Քրիստոս քարոզեցին, ծնեա՜լ յԱստուծոյ Հաւրէ յառաջ քան զամենայն յաւիտեանս. եւ զնոյն մարմնացեալ ի Մարիամայ միշտ Կուսէն եւ խաչեալ. ահաւասիկ յԵրրորդութենէն նորա խաչն։ 23 Քանզի Բանն Աստուած, մի ի դիմաց Երրորդութեանն՝ մարմնով իւրով, որ բնութեամբ մարդկային էր, եւ միաւորութեամբ տնաւրէնութեանն Աստուածային, արար զփրկութիւն ի մէջ երկրի։ 24 Ապա ուրեմն ոչ Երրորդութեանն այլ յԵրրորդութենէն խաչն, զոր դուք արտաքոյ հանեալ առանց զանգիտելոյ, ասէք թէ չէ յԵրրորդութենէն խաչն, կարծեալ աւրինադրել ինչ, եւ մե՜րկ մարդոյ տայք զփրկական եւ զկենդանարար զչարչարանսն, որում ոչ գոյ հնար ապրեցուցանել զոք։    25 Այսպիսի վկայութեամբ չարաչար ի կիր առնելով զբարիոք ասացեալսն, թէ՝ Մատնելոց է Որդի մարդոյ ի ձեռս մեղաւորաց. եւ թէ՝ Պարտ է Որդւոյ մարդոյ բազում չարչարանս կրել եւ զՅիսուս Նազովրեցի զայր ցուցեալ յԱստուծոյ, եւ որ ինչ ի կարգին է. եւ զայն՝ Յիսուս զոր դուքն սպանէք. եւ զայլն եւս նման սոցին, զոր Բանն Աստուած զծառայի առաջին առնլով կերպարանս՝ ոչ համարեցաւ ամաւթ կատարեալ սոսկ մարդոյ կրել ձեռնարկել, եւ մարդն է Յիսուս Քրիստոս, ըստ Պաւղոսի։    26 Արդ եթէ սոսկ մարդ է Քրիստոս, որ մեռաւն վասն մեր, ընդունայն են հաւատք եւ դատարկ աւետիքն փրկութեան եւ լի նզովիւք, քանզի գրեալ է, թէ՝ Անիծեալ է, որ դիցէ զյոյս իւր ի մարդ։ 27 Եւ եթէ Աստուած խոստովանիք՝ յայտ է, եթէ եկամուտ եւ պիտակ համարիք զԱստուածութիւնն եւ շնորհաւք ընկալեալ, վասն որոյ եւ զխաչն արտաքոյ Երրորդութեանն դնէք, եւ այսպէս յայտաբար երկուս որդիս քարոզէք՝ մի բնութեամբ զԱստուածն Բան, եւ միւսն շնորհիւ զի Մարիամայ մարդն, քանզի լցեալ է ամենայն աշխարհ հայհոյութեամբս այսորիկ ի ձեր գրեցելոցն։    28 Եթէ Որդի Աստուծոյ՝ ոչ միայն Աստուածութեան բնութեամբն ի վերայ կայ, այլ եւ ի մարմնոյն բնութեան այսպիսի երեւութիւք. թէ՝ Ես եղէց նմա ի Հայր, եւ նա եղիցի ինձ յՈրդի. ահաւասիկ, ասեն, որդիս անուն եւ ի մարմնոյս բնութեան վերայ կայ։ 29 Եւ դարձեալ թէ. Տէր ասաց ցիս, Որդի իմ ես դու, եւ ես այսաւր ծնայ զքեզ միայն, եւ այս ասեն որդի մարմնոյ բնութեան կոչի։ 30 Եւ աւետաւորութիւնն որ առ երջանիկ Կոյսն ի հրեշտակէն, թէ՝ Ահա յղասցիս եւ ծնցիս որդի, եւ կոչեսցեն զանուն նորա Յիսուս. նա եղիցի մեծ եւ Որդի բարձրելոյ կոչեսցի։ 31 Տեսանե՜ս, ասեն, զի եւ ի մարմնոյն վերայ կայ որդիդ անուն՝ եւ ոչ միայն Աստուածութեանն բնութեան։ 32 Այսպիսի եւ եւս դժնդակագոյն իրաւք լի են ընդհանուր գաւառք, ոչ գիտեմք ուստի յորդեցայք զվաղնջուցն շիջուցեալ արծարծել, զի Վաղենտիանացն, եւ այլ ստանուն գիտնականաց. քանզի այն դպրոցի էր գուպար վստահութեանդ այդորիկ, այլ զոմն չարչարեալն աղանդելով եւ այլ զոչ չարչարեալն, որոց գլուխ եւ արմատ դառնութեան Սիմոն ճանաչիւր կախարդ, երկուս որդիս անուանելով, մի ըստ բնութեան՝ եւ մի՝ շնորհաւք. զոմն անմահ, եւ զոմն՝ մահկանացու։ 33 Արդ, որ նորանշան հարուածովքն անկեալ հերձաւ՝ վայրապարին ճապաղեալ քրթփչո՜րն՝ճարակ լինելով յաւիտենական հրոյն, մեծարանաւք առեալ ի կիր համառաւտէք բարեպաշտս ծանուցանել յամառեալք զաստուածվայելչաբար միաւորութիւն Բանին ի մարմնին իւրում։ 34 Սահմանեցին խոստովանել՝ եւ մի լինել մշտնջենաւոր անքակութեամբ. վասն որոյ մի Քրիստոս եւ Տէր քարոզի յերկնաւորաց եւ յերկրաւորաց. անջինջ նզովից պարտաւոր էք։    35 Ոչինչ նուազ եւ հանդերձեալ պատասխանիքս ընծայեն զարմացումն այսպիսի ինչ, թէ զտեսութիւն ձեր թեթեւ համարեալ, մեր նուաստութիւնս՝ ոչ զաւրեաց բառնալ. այլ՝ յաճախագոյն արտասուաւք փութացայ տեղեկութիւն տալ թագաւորաց մերոց։ 36 Արդ տեսութիւն թուել ծանր՝ ըստ իրաւա՜նց արդեաւք էր, բայց զանձին իւրոյ զողբս թողեալ, որ սաստկագոյն քան զամենեցուն իցէ, կարի իսկ յետին անմտութիւն լինի՝ զայլոց ի կիր առնուլ զաշխարումն։ 37 Պարտ է ձեզ զձերոյին աշխարհդ լա՜լ անմխիթար սգով թախծանաւք. զի ճեղքեալ էք եւ աղմկեալք անթիւ աղանդոց զանազանութեամբ. եւ միաբանել կամ ցածնուլոչ նկատէք. իսկ յորժամ ոք իւրում տան վերակացութիւն առնել չգիտիցէ կամ չզաւրիցէ, զիարդ ի վեհագունից հրապարակախաւս համարձակեալ հրաման տայցէ ճոռոմաբանելով. ոչ ապաքէն յամենեցունց կրիցէ ծա՜ղր եւ ա՜յպն կատականաց. եւ փոխանակ նեղ դրան, ի թշնամանաց զլա՜յնն բանայցէ։ 38 Զանձինս քննեցէք, եւ ոչ դատապարտիք. զի իւրաքանչիւր ոք ընդ անձին իւրոյ տալոց է դատ առաջի Աստուծոյ։ 39 Այլ թէպէտ այս այսպէս է, սակայն պարտ եւ պատշաճ է մեզ յուսալ ի Քրիստոս Աստուած մեր, լինել ձեռնտու եւ բառնալ ի միջոյ զնորոգաձեւ գայթակղութիւն, որ ի Քաղկեդոնի յարձանէն Լեւոնի բռնազբաւսութեամբ սերմանեցաւ. քանզի Նա միայն է քաջ եւ յաղթող հովիւ եւ սիրող պատուիրանապահաց իւրոց, խոնարհ եւ այցելու, որ երբեմն զԱրիանոսացն քակեաց կարճեալ ճոխութիւն. նոյնպէս հաւատամ, եւ զՔաղկեդոնիտսդ տեսանել նորին զաւրավիգն աւգնականութեամբ. եւ ապա լինի հաճոյ ժողովել միշտ ի բարեպաշտութեան ամրացեալ բոլոր եպիսկոպոսաց մերոց, եւ ճշմարիտ քահանայից ամենայն ուխտի սրբոյ եկեղեցւոյ, խորտակել եւ բառնալ ի միջոյ զտիեզերակործան արձանին գայթագղութիւնս, եւ զանբաժանելի եւ զանայլայլելի զքաջ Հովիւն Փրկիչ եւ Տէր մեր խոստովանելով ձայնին տալ լսել։    ԹՈՒՂԹ ՇՐՋԱԳԱՅԱԿԱՆ ՏԵԱՌՆ ՎՐԹԱՆԻՍԻ ՔԵՐԴՈՂԻ      1 Սրբասէր ուղղափառաց եւ ճշմարտից, եւ վանից երիցանց, եւ գեղջքահանայից, ազատաց եւ շինականաց, ծերոց եւ տղայոց, եւ համաւրէն ամենայն ժողովրդականաց, հայալեզու աշխարհացդ, որ էքդընդ իշխանութեամբ եկեղեցւոյն Ցուրտաւայ, ի Վրթանիսայեւ յայլ պաշտաւնէից սրբոյ եկեղեցւոյս՝ Տէրամբ ողջո՜յն։    2 Վասն զի եհաս առ մեզ լուր չախորժելի, եթէ զհերձուածն Նեստորի եւ զժողովոյնՔաղկեդովնի, զոր Հայոց եւ Վրաց եւ Աղուանից միաբանակացեպիսկոպոսաց եւ իշխանաց սոսկալի նզովիւք անյիշատակութեամբ էր ի բա՜ց բարձեալ՝ Արդ կաթուղիկոսդ անուանեալ եպիսկոպոսակցաւքդհանդերձ եւ իշխանաւք ընդունելութիւն եւ մեծարանս առնեն հերձուածոյդ։ 3 Լուաք եւ վասն սրբութեանդձերոյ ունել նախանձ վասն ուղղափառ հաւատոյ ամենայն բարեպաշտութեամբ ընկալեալի սկզբանէ յաշխարհիդ ձերում, եւ աղաւթեմք միշտ հաստատուն մնալ եւ արիանալ՝ անզանգիտող համարձակութեամբ։ 4 Գիտացէք, երբարք, զի ի վերջին ժամանակս եմք, եւ չար գազանին հրապոյրք մերձեալ են, ապստամբութիւն առնելով ուղղափառացհաւատոց, զի մոլորութեան իւրոյ կազմեսցէ ասպնջական։    5 Վասն որոյ արթո՜ւն կացէք եւ հսկեցէք եւ մի իւիք մեղկիցիք, զանգիտելով ի մահկանացուացն երկիւղէ, այլ համարձակութեամբ զայն համառաւտել, զոր ի սկզբանէն ունէաք զճշմարիտ հաւատն, զի եւ պարգեւացն Աստուծոյ արժանի լինիցիմք, գուցէ ձեռն զմաճով արկեալ՝ լքանիցիմք աչառելով կամ զանգիտելով յոմանց, վասն որոյ գայ բարկութիւնն Աստուծոյ։ 6 Այլ դիք ի սիրտս ձեր զյորդորական բան Փրկչին մերոյ եւ Տեառն Յիսուսի Քրիստոսի Աստուծոյ. եթէ՝ Մի հոգայցէք, որպէս թէ զինչ խաւսիցիք ընդ հակառակորդս ձեր. զի հոգի իմ պարգեւէ՜ որ ինչ պիտոյ է ձեզ խաւսել։ 7 Եւ եթէ աւելի ինչ պէտք եղիցինհակառակութեան եւ պատասխանաց, հրամայեսցէ գրելառ մեզ Սրբութիւնդ ձեր. եւ շնորհիւ ամենասուրբ Երրորդութեանն հասեալ առ ձեռն պապանձեցուսցուք զբերանս՝ զհայհոյութեան բանսչարախաւսողացն։    8 Ողջ լերուք ի Տէր։    ՏԵԱՌՆ ՊԵՏՐՈՍԻ, ՎՐԱՑԻ ԵՊԻՍԿՈՊՈՍԻ, Ի ՎՐԹԱՆԻՍԷ       1 Փառաւորելոյ Տեառն Պետրոսի Աստուածաշնորհ պարգեւաւք պայծառացելոյ, ի Վրթանիսէ եւ ի միաբանականսրբոյ եկեղեցւոյս պաշտաւնէից Տերամբ ողջոյն։    2 Գրէ երանելի առաքեալն, որ հանդերձեալն էր լինելոց, թէ՝ Հերձուածք լինելոց են ի ձեզ, եւ որ ընդիրքն են երեւեսցին։ 3 Լուաք յաղագս պատուականութեան քո, եթէ նախանձաւոր ես եւ սիրաւղ ճշմարիտ հաւատոց. զի որպէս յառաջագոյն երանելի հայրապետն մեր Մովսէս գրեաց յաշխարհդ հեռանալ ի Խուժիկ չեպիսկոպոսիդխաբէութեանց, այժմ առաւելագոյն եւս պարտիմք փախչել յանաւրէն ժողովոյ Քաղկեդովնի հայհոյութեանցն, զի հաւասար հրէութեանէ. զոր համբաւ չախորժելի այժմ եհաս մեզ լսել, թէ յաշխարհիդ ձերում մեծարանս մատուցանեն ժողովոյն այնմիկ։ 4 Վասն որոյ եպիսկոպոս մի աշխարհիդ փախստական գնացեալ է, զդառն եւ զանբժշկելիվիրառնութիւնժողովոյն այնորիկ ճանաչելով։ 5 Արդ, որպէս ընկալայք զնախանձ Աստուծոյ յանձինս ձեր, պինդ կացէք մինչեւ ի կատարումն գործոյդ, զի եւ պարգեւացն երկնաւորաց արժանի լինիցիք։ 6 Թուղթարարաք վասն դորին իրաց ցկաթուղիկոսդեւ ցայլ իշխանսդ, զի նորոգաձեւութիւն ինչ հաւատոյ մի եղիցի ի մէջ երկուց աշխարհացս. եւ մի աւտարութիւն հոգեւոր եւ մարմնաւոր սիրոյ թուեսցի պատուականութեանդ քում. որպէս եղեր իսկ ասպնջական ուղղափառ հաւատոյ, զոր ի ձեռն սրբոյն Գրիգորի հաստատեաց բազում սքանչելագործութեամբքՏէր Աստուած յաշխարհիս։ 7 Եւ դու առաւելագոյն խաղաղութեան պատճառսլեր, զի նորոգաձեւութիւնն, որ ստութեամբն է պաճուճեալ, կորիցէ, եւ ճշմարտութիւնն հաստատեսցի, եւ սրբասէրեպիսկոպոսս, որ ճշմարիտ հաւատոյ նախանձաւոր է, ի տեղի իւր դարձցի. զի եթէ այդ այդպէս ոչ լինի, յաւիտենական թշնամանքմնանի վերայ աշխարհիդ։ 8 Եւ եթէ ի ձեռն գրելոցդհակառակութիւնդ չբառնայ, գրեցէքառ փառաւորեալիշխանս աշխարհիս մերոյ, որ զմեզ այդր արձակեն, եւ այնպէսլինի որպէս Աստուածն կամի։    9 Ողջ լեր։ՏԵԱՌՆ ԿԻՐՈՎՆԻ Ի ՎՐԹԱՆԻՍԷ      1 Սրբասիրի Տեառն ԿիրովնիՎրաց կաթուղիկոսի, եւ Ատրներսեհիեւ Վահանայ, եւ Բրզմիհրիիշխանաց, ի Վրթանիսէ, եւ ի միաբան պաշտաւնէից սրբոյ եկեղեցւոյս՝ Տերամբ ողջո՜յն։    2 Յառաջագոյն առ պատուականութիւն ձեր գրեաց երանելի Հայրապետն մեր Մովսէս յաղագս Խուժիկ չեպիսկոպոսին խաբէութեանց. զի մի եղիցի նորոգաձեւութիւն հաւատոյ ի մէջ երկուց աշխարհացս, որ սքանչելի հիմնադրութեամբ տնկեցաւյանզանգիտող եւ ի քաջ նահատակէն Տեառն ի սրբոյն Գրիգորէ։ 3 Արդ՝ ոչ միայն ի Նեստորի խմորոյն ունիմք պատուէր ի հարցն եւ յուղղափառ վարդապետացն մերոց հեռանալ եւ նզովել, այլ եւ զԵւտիքոս եւ զԵւնոմիոս, եւ զՍեւերոսեւ զՄարկիովն, զՍաբէլիոսեւ զայլ նմանիս նոցա, եւ առաւելագոյն եւս զտիեզերակործան եւ զանյիշելի զժողովնՔաղկեդովնի, որ յետ ճշմարիտ միաւորութեանն Տեառն երկուս բնութիւնս բաժանեալսեւ անջատեալս ի միմեանց սահմանեցին ի վերայ միոյՔրիստոսի։ 4 Այժմ լուաք թէ դուք զանաւրէն ժողովն Քաղկեդովնի եւ զտումարնԼեւոնի ուղղափառ համարիք եւ մեծարանաց արժանի, վասն զի չունիք կրթութիւն քննել զհերձուածոց չարութիւնս, զի չարագոյն քան զհրէական ուրացութիւնս՝ հեռացուցանէ ի միամիտ հաւատոյն՝որ ի Քրիստոս Յիսուս ի Տէր մեր է։    5 Արդ՝ ոչ է պարտ Աստուածսիրութեանձերում աւելի ինչ վարդապետութիւն զուրուք ընդունել քան զերից սուրբ եւ անարատ ժողովոցն, որք ի պատիւ ամենասուրբ Երրորդութեանն գումարեցան, ՅԺ եւ Ը.իցն ի Նիկիա. եւ ՃԾ.իցնի Կոստանդնուպաւլիս. եւ Մ.ոցն յԵփեսոս. եւ աւելի քան զայսսահման հաւատոյ մեր եւ ձեր հարցն եւ վարդապետաց ոչ կալեալ էեւ ոչ ընդունիմք. եւ որ ընդունի, եւ կամիխառնել յականակիտ եւ յամբիծ սահման հաւատոյ վարդապետութեան նոցա հրապոյրս ինչ պղտորս, գիտասցէ զի աւտա՜ր է եւ տարագիր յուղղափառ հաւատոյ. զի հաւատով ուսանիմք հաճոյ լինել Աստուծոյ։    6 Արդ՝զի ի վերջին ժամանակս եմք՝ չգոյ ումեք լինել յերկբայս. եւ զի նախ ապստամբութիւնն է գալոց, երանելի առաքեալն ուսուցանէ, եւ յաղագս նորին նոյն ինքն հանդիպողական պատասխանին. Եթէ ոք աւելի ինչ աւետարանեսցէ ձեզ, քան զայն զոր աւետարանեցաքն, նզովեալ լիցի։ 7 Զի ընդ ամենայն տիեզերս յեկեղեցիս ուղղափառաց, յետ ընթեռնլոյ զսուրբ Աւետարանն, որ ի Նիկիա սահմանեցաւ սուրբ հաւատն՝ ասեմք, ոչեթէ զՔաղկեդոնի ժողովոյն հայհոյութիւնս. ապա թէ այդպէս է, ոչ պարտիմք զամուր զցանկհաւատոյս մերոյ խրամատել, զի Որ քակէ զցանկ հայրենի՝ հարցէ զնա աւձ. Գի՜րն բողոքէ։ 8 Եւ՝ Որ գլէ զվէմ, այսինքն՝ զհաստատութիւն ճշմարիտ հաւատոյ, զանձն իւր կորուսանէ։ 9 Արդ՝ պարտ է պատուականութեանդ ձերում նախանձաւոր լինել ճշմարիտ հաւատոյ հարցն, որ սքանչելեաւք եւ աստուածաշնորհ պարգեւաւք արմատացաւյաշխարհիս մերում։ 10 Եւ եթէ էինչ երկբայութիւն ի միտս ձեր, եւ կամիք զփորձ առնուլ յաղագս այդորիկ, գրեցէք առ միաբան փառաւորեալ իշխանս աշխարհիս մերոյ, որ գամք այդր. եւ որպէս ի հեռաստանէ թղթոյս պատգամաւ, նոյնպէս յանդիմանական վկայութեամբ գրոց սրբոց, յայտնի առնեմք զճշմարտութիւն բանիցս։    11 Ողջ լերուք։ՊԱՏԱՍԽԱՆԻ ԹՂԹՈՅՆ ՄՈՎՍԷՍԻ Ի ՎՐԹԱՆԻՍԷ       1 Զգիր(ս) ողջունի սրբութեան քո ընկալեա՜լ, գոհանալով զԱստուծոյ ուրախացայ. զի նախանձաւոր էք ուղղափառ հաւատոյ. եւ ասպնջական սուրբ հարց ճշմարիտ վարդապետութեանն, որ տնկեցաւյաշխարհս մեր ի ձեռն երիցսերանեալ սուրբ եւ քաջ, եւ անզանգիտող նահատակին տեառն Գրիգորի։ 2 Եւ զի յապստամբող, եւ ի վերջին ժամանակս հասեալ եմք, ոչինչ են զարմանք տեսանել՝ զոր սրբութիւնդ ձեր գրեաց։ 3 Քանզի տակաւին եւս տեսանեմք զգուշակութիւն նուիրական առաքելոյն, թէ՝ Հերձուածք լինելոց են ի ձեզ, եւ զայն եւս թէ՝ Որ ընտիրքեն ի ձեզ՝ երեւեսցին, զոր ճշմարտիւ սրբութիւնդ քո կատարեաց, հալածանաց եւ բազմապատիկ նեղութեանց համբերելով։ 4 Եւ ի վերայ դորին եղիցի քեզ միշտ արիանալ. եւ անքակելի մնալշնորհիւնՔրիստոսի Աստուծոյ մերոյ, եւ լրջմտութեամբ ստանալ պարգեւս՝ ի բաւական աջոյն Քրիստոսի։ 5 Իսկ որ ի բազմացն փութայք շահաւորութիւն, ցանկալի է. եւ որ յընկերսիրութիւն ընթանայք՝ աւգուտտենչալի է. ըստ այնմ, թէ՝ Ոչ խնդրեմ զանձին աւգուտ՝ այլ զբազմաց, զի ապրեսցին։ 6 Զթուղթն զոր խնդրեցեր ի հայալեզուսն, առնեմք շնորհիւն Աստուծոյ։ 7 Նոյնպէս եւ ի Կիւրոն եւ յիշխանս աշխարհին առնեմք ըստ յառաջելոյն Աստուծոյ։ 8 Եւ եթէ կամի Քրիստոս Աստուած ի մաւտ աւուրս Կաթուղիկոս կամին նստուցանել, զհոգս ձեր շնորհիւն Քրիստոսի Աստուծոյ՝ նա հոգայ եւ մեք սատարեմք մինչեւ ի կատարումն գործոյդըստ կարի մերում։    9 Ողջ լեր ի Տէր։ՊԱՏԱՍԽԱՆԻ ԹՂԹՈՅՆ ՄՈՎՍԷՍԻ Ի ՎՐԹԱՆԻՍԷ ՎԱՐԴԱՊԵՏԷ       1 Զգիր ողջունի սրբութեան քո ընկալեալ՝ զԱստուծոյ գոհացաք եւ ուրախ եղեաք, որ Տէրդ, պահպանութեամբ ամենասուրբ Երրորդութեանն, ողջ է։    2 Եւ զոր գրեալս էր առ նուաստութիւնս մեր, բազմապատիկ շնորհակալութեամբք եւ արդիւնաւոր աւրհնութեամբք էր պատարուն։ 3 Զթուղթն զոր խնդրեցէքն առ կաթուղիկոսն անուանեալ, եւ առ այլ իշխանս աշխարհին, արարաք որպէս արժան էր. բայց որ վասն մանկանն գրեալ էր, մի յաղագս նուազութեանն, եւ մի յաղագս ժամանակիս դժուարութեան, չեղեւ հնար արձակել. Տէր, անմեղադիր լեր։ 4 Թող զի քո մանուկդ պատասխանի բերէ, որ մեք ըստ նմին իմանալ գիտեմք, եւ եթէ շնորհէ գթութիւն ամենասուրբ Երրորդութեանն եւ ի ձեռն գրեցելոցդ խաղաղութիւն լինի, որպէս եւ ունիմք իսկ յոյս, բարի է որ դուք ի ձեր սուրբ եկեղեցին հասանէք բարգաւաճեալ անուամբ։ 5 Ապա թէ յերկարէ ինչ յամառութիւն ուրացելոցն, պատուէր տուք ծանաւթից ձերոց եւ սիրելեաց իշխանաց, որ գրեն առ փառաւորեալ իշխանս աշխարհիս մերոյ, որ մեզէն իսկ երթամք հրամանաւ սոցա, եւ աւգնականութեամբ Քրիստոսի Աստուծոյ մերոյ յանդիմանեմք զնոսա, է՜ զի գան յուղղութիւն։ 6 Ապա թէ վասն բազում մեղաց մերոց զհակառակսն եւ զընդդէմսն հասանէ լսել, զփոշի ոտից մերոց ի նոսա թաւթափեմք, եւ յաղագս այդր պատճառի է, զի անմեղադրելիք յԱստուծոյ եւ ի մարդկանէ լինիմք։    7 Ողջ լեր ի Տէր։       ՊԱՏԱՍԽԱՆԻ ԵՐՐՈՐԴ ԹՂԹՈՅՆ ՄՈՎՍԷՍԻ ԵՊԻՍԿՈՊՈՍԻ Ի ՎՐԹԱՆԻՍԷ        1 Զողջոյն սրբութեան ձերոյ լուայ եւ ուրախ եղէ։ 2 Ծանեայ եւ զպատճառսն թղթոյն պատասխանի չառնելոյ, եւ զոր արարեալն իսկ է առ իս ազատ արանց ոմանց այնպէս է՝ որք ի հիւանդութեան ինչ ընդ բարբաջ անկեալ զինչպէտ խաւսին։ 3 Ասեն, մեք եւ զա՜յս ունիմք հաւատ եւ զա՜յդ, աւրինաց աստ հաղորդիմք եւ ա՜յդր։ 4 Մովսիսի եթէ կամք են եկեսցէ կաթուղիկոսիս հնազանդ լիցի, զի մեզ այս հաճոյ է, եւ զիւր տեղի կալցի։ 5 Աւելորդ համարիմ ես ինչ ասել այսմ ամենայնի, Աստուծոյ զաւրութեանն պահեսցի։ 6 Բայց յաղագս զաշխարհս մեր նզովելոյ եւ թշնամանելոյ, որպէս եւ այլ կորստեան եւ աստուածառաք բարկութեանն ասպնջական եղեն, թերեւս եւ զայդ յանդգնութիւն արարին, անբժշկելի վէրս անձանց իւրեանց կազմեցին, զինքեանս ինքեամբ խոցոտելով. մեք հեռի եմք յայնմ անիծից։ 7 Դու Տէր աղաւթեա, զի ի ժամուս պնդեալ են առաջնորդ կարգել. եթէ զայս գործ աւգնէ ի կատարումն տանել Քրիստոս Աստուած մեր. ապա գիտեմք եթէ ձեր կամք այնպէս կատարին՝ որպէս Աստուծոյ ողորմութեանն թուի։    8 Բայց վասն խնդրոյն զպատճառս ընթերցուածասէր եւ ուղղափառ պատուականութեանդ յաղագս վերստին հաստատելոյ աւտարացուցանող եւ կորստական անաւրէն ժողովոյն Քաղկեդովնի, զոր եբարձ ի միջոյ բարեպաշտն Զենոն՝ միաւորիչ թղթովն։ 9 Եւ յետ նորա՝ նորին սահմանի նախանձաւոր եղելոյ, ցանկալին հրեշտակաց եւ մարդկան Անաստասիոս, արդ այսպէս ունի պատմութեանս այսորիկ պատճառս։    10 Քանզի յետ փոխելոյ յանարատ եւ յԱստուածահաճոյ կենաց պանդխտութեանս այսորիկ երանելոյ քաջանուանն Անաստասայ, Յուստին անուն կալաւ զյաջորդութիւն իշխանութեանն, այր ժանդ եւ անաւրէն, որ վարժեալ էր աղանդովն Նեստորի եւ ի նմին զանգեալ եւ հաստատեալ։ 11 Նորա թագաւորեցելոյ ըստ ցանկութեան անձինն եւ կանխապատրաստ եղելոյ մահացան խորհրդոյն, սկիզբն արար թշնամանել, հերետիկոս կոչելով զբարեպաշտ եւ զխաղաղասէր թագաւորսն, զԶենոն եւ զԱնաստաս։ 12 Եւ զզեղծեալն ի նոցանէ զտումարն Լեւոնի եւ զժողովն Քաղկեդոնի, հրաման տայր շրջաբերական թղթովք գոռոզասաստ եւ անխիղճ իշխանաց անդրէն հաստատել. եթէ ոք համարձակեսցի ընդդէմ կալ թագաւորին հրամանաց, սրով սպառել եւ պէսպէս տանջանաւք։ 13 Յայնժամ եկեղեցիք ամենայն արեամբ լինէին շաղախեալք, եւ մետաղք եւ կղզիք կապանաւորաւք լցեալք։ 14 Զի քաջ հովիւքն զմեռանելն լաւ համարէին, եւ անարատութեամբ առ Քրիստոս ժամանել, քան թէ կալ անաւրէն վարդապետութեամբ ժողովոյն Քաղկեդոնի։ 15 Իսկ անաւրէն վիրագին, զաղանդոյն սիրաւղս եւ աշակերտս եւ որք զանցաւոր պատուոցս քան զմշտնջենաւորին կամեցեալք ընտրել զփառս, եպիսկոպոս կարգեալ քաղաքաց քաղաքաց հաստատեաց զժողովոյն խորհուրդ։ 16 Աստանաւր էր ինչ յիշատակի արժանի, բայց այլում ժամու պահեսցի. քանզի բազում խռովութիւնք եղեալ ի ժողովրդականաց յաղագս չընդունելոյ զհերձուածող եպիսկոպոսսն։ 17 Արդ՝ սուղ ինչ ժամանակ կալեալ զթագաւորութիւնն Յուստինէ, վախճանի ծանր ախտից հարուածովք, եւ թագաւորէ Յուստինիանյետ նորա, եւ աղմուկ հակառակութեան ժողովոյն Քաղկեդոնի տակաւին եւս հնչէր եւ ի նորա ժամանակս։    18 Իսկ յաւուր միում խորհուրդ արարեալ ընդ ոմանս ի մեծամեծացն, յաղագս սպանման ուղղափառ եպիսկոպոսաց եւ հալածանաց, թէ ի զուր արար թագաւորն զխռովութիւնս զայս ամենայն քաղաքաց, եւ այժմ ոչ է պարտ մեզ անտես առնել. եւ ոմանք ի յանդիման կացելոցն, որք աղանդոյն այնր էին աշակերտք, ասեն ցթագաւորն, թէ անհնարին է ումեք ի մարդկանէ ասել զայդ, զի Սիմեւոնի ձեռն արկեալ է եւ հաւանեալ է սահմանադրութեան ժողովոյն Քաղկեդոնի, եւ ցարդ եւս պահի զգուշաբար ի ներքս ի տապանին սրբոյն Եւփիմեայ, ուր ժողովն իսկ եղեւ։ 19 Քանզի Սիմեւոնս այս եղեալ միայնակեաց յԱնտիոք քաղաքի, հրաշալի եւ հռչակաւոր, եւ ընտանի սրբոյ Հոգւոյն շնորհաց, որպէս եւ զմի ոք ի տեսանողաց։ 20 Եւ ոմն ի մաւտաւորացն նախանձաւոր եղեալ ուղղափառ հաւատոյ, ասէ ցթագաւորն. եթէ երանելի Սիմեւոնի ձեռն արկեալ եւ հաւանեալ է սահմանադրութեան հաւատոյ ժողովոյն Քաղկեդոնի, եւ կայ ի տապանի սրբոյն Եւփիմեայ, ես դառն չարչարանաւք ընկալայց զզրաւումն կենաց իմոց։    21 Քանզի այսպէս ունի պատմութիւն անսուտ յիշատակարանաց մերոց, թէ Թէոդորիտոս, որ համազոյգ Նեստորի գտեալ, լուծեալ եղեւ յեպիսկոպոսութենէ իւրմէ, եւ հրամանաւ ամպարշտին Մարկիանոսի ընկալեալ եղեւ յառաջնորդութիւն Քաղկեդոնի ժողովոյն, եւ առեալ զսահմանեալ գրեալսն ըստ հրամանի թագաւորին հասանէր ի դուրս խցկանն երանելոյն Սիմեւոնի։ 22 Իսկ նորա յառաջագոյն ծանուցեալ զգալուստն, հրամայէ սպասաւորացն յարգելանոցէն զինքն ի խոնարհ իջուցանել, եւ հրատ լուցեալ. վասն որոյ յոյժ զարմացեալ սպասաւորացն եթէ զինչ լինիցի այն։ 23 Եւ իսկոյն տեղեկութիւն տուեալ երանելոյն, թէ ոմն ի թագաւորէն եկեալ խնդրէ տեսանել զքեզ։ 24 Եւ նորա հրաման առեալ թէ վասն այդորիկ իսկ եկի ի տեղս յայս, եւ մտեալ ի ներքս Թէոդորիտոս, բազում բանիւք թախանձանս մատուցանելով աղաչէր ձեռնարկ առնել եւ հաւանել առաջիկայ լինել սահմանին, քանզի ամենեւին ի մարդկանէ յայսպիսի իմն գործաւղաց եւ ոչ ակն առնուլ գիտէր երեսաց։ 25 Վաղվաղակի զգրեալսն յինքն առեալ ի վառեալ հրա՜տն ընկենոյր. նզովելով զՄարկիանոս եւ զժողո՜վն եւ զհաւանեալսն ա՜յնմ սահմանի. եւ աւելի ինչ քան զայդ ո՜չ գտանես ասէ, ո՜վ թագաւոր։    26 Իսկ թագաւորին թոյլ տուեալ առ ժամն լուռ լինելով, հրամայէ ի միում աւուրց մակուկաչու ուղեգնացութեամբ ի Քաղկեդովն ելանել սակաւուք արամբք, եւ մտեալ ի վկայարանս սրբոյն Եւփիմեայ ստիպէ զսպասաւորն բանալ զտապան ոսկերացն պահարանի։ 27 Իսկ նա ասէ, ո՜վ դուք որ զայդ համարձակիք գործել, զոր ոչ ուրուք արարեալ ի մարդկանէ։ 28 Եւ իմացեալ զմիտս ինքնակալ թագաւորին վաղվաղակի բանայ նմա, եւ սփռեալ զքղամիդն, հրամայէ զնշխարս սրբոյն անդր հանել, եւ ասէ ցսպասաւորն, այլ կայ ինչ ի ներքս. եւ նա ասէ, այլ ոչինչ գոյ ամենեւիմբ։ 29 Եւ հայեցեալ թագաւորին տեսանէր ինքն իսկ, զի այլ ինչ ոչ գոյր. յոգւոց հանեալ ծեծէր զճակատն, ապաշաւելով եւ ողբալով զսուրբ եւ զերանելի հովիւսն, որք յաղագս ուղղափառ եւ ճշմարիտ հաւատոյն հալածեցան եւ սպանան։ 30 Եւ խորհուրդ արարեալ ընդ մեծամեծս իւր՝ բառնալ ի միջոյ զսահման նորոգաձեւութեան ժողովոյն Քաղկեդոնի, եւ զվաղընջուցն յառաքելոցն եւ սուրբ հարցն զքարոզեալն հաստատել։ 31 Եւ իսկոյն հասեալ նմա մահ դաւողական, որպէս բազմաց բան է, ի նմին մնաց յառաջագոյն գործեցեալն։    32 Եւ դու մի զարմանար, ո՜վ նախանձաւորդ Աստուածայնոյն, թէ ընդէր նուազեաց ուղղափառութիւնն եւ զարգացեալ ծաւալեցաւ հրէական սարսափելի հայհոյութիւնն։ 33 Վասն զի ի յետին ժամանակս եմք, եւ զարհուրեալ կասկածեմք թէ ի մեր իսկ աւուրս հասցէ կատարած։ 34 Եւ քանզի բազում ինչ եղեալ էր ի նշանաց, պարտ էր եւ այդմ լինել, զոր կանխաւ գուշակեաց բանն երջանիկն առաքելոյ։ 35 Եւ որ իցէ այն. Նախ եկեսցէ, ասէ, ապստամբութիւնն եւ ապա յայտնեսցի մարդն անաւրէնութեան որդին կորստեան։ 36 Ապստամբութիւն աստ ոչ եթէ զերկրաւոր թագաւորացս ճակատամարտից ինչ ասէ, զի այդ ի վաղընջուց կալաւ սովորութիւն, այլ ի ճշմարիտ հաւատոյն քակելոյն, եւ այսուն մոլորութեան զհետ երթաւղացն, ասէ, ըստ այնմ եթէ Ի ժամանակս յետինս քակեսցին ոմանք ի հաւատոց։ 37 Եւ զի յոյժ նուազունք մնալոց են անբիծ եւ կեցուցանող հաւատոյն պաշտաւնեայք Փրկչին մերոյ եւ Տեառն, հաւանեցուսցէ զքեզ անշուշտ բանն, զոր ի դէմս մեր որպէս ըղձալով իմն ճառեաց։ 38 Իսկ Որդին մարդոյ, ասէ, եկեալ գտանիցէ արդեւք հաւատս յերկրի։ 39 Վասն այնորիկ վաղվաղակի գայթագղեցուցանէ եւ տիրէ դերաքրիստոսն. զի յուղիղ ճանապարհէն զմոլորեալն դիւրաւ ըմբռնելով, յափշտակէ գայլն ապականիչ, եւ յաճախէ զջոլիրս ձախակողմանն դասու դժոխըմբեր կորստեան։ 40 Յաղագս որոյ պարտ է մեզ զգուշանալ եւ անսասանելի պահել զանձինս ի վերայ ճշմարիտ հաւատոյ ի մարգարէիցն տնկեալ, եւ ի սքանչելագործ առաքելոցն աճեցեալ, եւ պտղաբերեալ ոռոգմամբ ի Սուրբ Հոգւոյն, եւ ի սուրբ հարցն դաւանեալ եւ համառաւտեալ, ՅԺ. եւ Ը.իցն ի Նիկիա, եւ ՃԾ.իցն ի Կոստանդնուպաւլիս. եւ Մ.ոցն յԵփեսոս, որք ի պատիւ Ամենասուրբ Երրորդութեանն գումարեցան։    41 Եւ մի ոք բանիւ կամ գործով ըստերիւրեսցուք ի հետոց նոցա, թէ եւ ի պատւոց ինչ հասցէ անկանել, եւ մերկանալ ի փառաց երկրաւորաց, կամ բանդից կամ կապանաց մատնել, սովոյ եւ սրոյ յաւժարութեամբ մատուսցուք զպարանոցս մեր, զի առանց այսց աստուածահաճոյ երիցս ժողովոցս անթերի հաւատոյ խոստովանութեան՝ անհնար է հաճոյ լինել Աստուծոյ։ 42 Զորոց զդրութիւն հաւատոց, եւ ոչ ի Քաղկեդոնի ապստամբեալքն իշխեցին յայտնապէս հայհոյել, այլ ի ծածուկ գաղտնապէս երկուս բնութիւնս ասելով անխառնս եւ անհաղորդելիս, քստմնելի անջատմամբ, եւ զգործ երկաքանչիւրոցն բաժանել տան լրբենի յանդգնութեամբ. զի եւ զաստուածավայելչաբար միաւորութեանն խառնումնն եւ հաղորդութիւն ուրանալ եւ ի բաց բառնալ հնարեսցին։ 43 Վասն որոյ պարտ է ճանաչել Աստուածսիրութեան քում, զի գտակ այս չարեաց եւ հիմն Սիմոն է՝ մոգն եւ կախարդն, որ առ սուրբ երանելի առաքելովքն էր, եւ ձաղածանակ նշաւակութեամբ հերձեալ կորեաւ. զոր եւ ի հինգետասաներորդում սաղմոսին մեկնութեանն ծանուցանէ։    44 Այս փոքր ի շատէ ծանուցումն քում Սրբութեան։