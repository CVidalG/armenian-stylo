Կոմիտաս Կաթողիկոս
 
1ԿՈՄԻՏԱՍԻ ՀԱՅՈՑ ԿԱԹՈՒՂԻԿՈՍԻ ԵՒ ՊԻՌՈՍԻ ԱՐՇԻԱՊԱՏՐԻԱՐԳԻ ՀԱՐՑԱՔՆՆՈՒԹԻՒՆ ԵՒ ՎԻՃԱԲԱՆՈՒԹԻՒՆ ՎԱՍՆ ՀԱՒԱՏՈՅ ԵՒ ԿԱՐԳԱՑ ԵԿԵՂԵՑՒՈՅ ԵՒ ՎԱՍՆ ՏՆԱՒՐԷՆՈՒԹԵԱՆ ԲԱՆԻՆ          1 Հայրապետն ասէ. Աստուած բնութեամբ է, թէ դրութեամբ անուն։     2 Կոմիտաս կաթուղիկոսն ասէ. Դրութեամբ է, զի Մովսէսի ասաց, եթէ. Երթ եւ ասա, թէ որ Էնն առաքեաց զիս։ 3 Եւ յայտ է, թէ որ Էնն մաւտակայ անուն է, քան զամենայն անուն։    4 Հայրապետն ասէ. Ընդ Մովսէսի Հայր խաւսեցաւ, թէ Որդի։    5 Կոմիտաս ասէ. Յորժամ ասաց Հայր զԱդամ, թէ՝ Ուր ես, այլ ոչ խաւսեցաւ ընդ արարածս մինչեւ ի մկրտելն Որդւոյ ի Յորդանան, ապա ձայն տուեալ բոլոր արարածոցս, թէ՝ Դայ է Որդի իմ սիրելի, դմա լուարուք։    6 Հայրապետն ասէ. Մինչ այդպէս գիտնական ես, եկ, զի ի Գրոց սրբոց արտադրեսցուք ընդ միմեանս։    7 Կոմիտաս ասէ. Եթէ ուղղապէս խաւսիս, եկ ապա թէ ոչ մի։    8 Հայրապետն ասէ. Որպէս կամիս, այնպէս խաւսիմ միայն, զի սիրով ի Գրոց սրբոց լիցի։    9 Կոմիտաս ասէ. Ասա զինչ կամիս։    10 Հայրապետն ասէ. ԶՔրիստոս դուք ստոյգ Աստուած ընդունիք, թէ ոչ։    11 Կոմիտաս ասէ. Ոչ որպէս դուք, այլ որպէս առաջին սուրբ հարքն խոստովանէին։    12 Հայրապետն ասէ. Առաջին սուրբ հարքն, որ ի Նիկիա, որ յԵփեսոս եւ ի Քաղկեդոն, մեզ այսպէս ուսուցին խոստովանել ի ծնունդն եւ ի թլփատութիւն։    13 Կոմիտաս ասէ. Որպէս ուսուցին։ 14     Հայրապետն ասէ. Աւետիս ուսուցին մեզ առնուլ ի մարտի քսան եւ հինգ եւ ծնունդն ի դեկտեմբերի քսան եւ հինգ։ 15 Արդ, դուք ուստի ուսայք ի յունուարի վեց տաւնել։    16 Կոմիտաս ասէ. Յակոբոս Տեառնեղբայրն ուսուցանէ ի յունուարի վեց եւ Կիւրեղ Երուսաղէմացին։    17 Հայրապետն ասէ. Ահաւանիկ Կիւրեղ տրտունջ բառնայ, թէ յայլ քաղաքսն ծնունդ առնեն, իսկ հայք՝ Դաւթի եւ Յակոբու։    18 Կոմիտաս ասէ. Եւ ստոյգ կարծէ զքեզ յայդոսիկ։    19 Հայրապետն ասէ. Եւ զիարդ ոչ։    20 Կոմիտաս ասէ. Ասա ստոյգ, զոր հարցանեմս։    21 Հայրապետն ասէ. Ասա։    22 Կոմիտաս ասէ. Քրիստոս յԵրուսաղէմ խաչեցաւ, թէ ի Հռոմ։    23 Հայրապետն ասէ. ՅԵրուսաղէմ։    24 Կոմիտաս ասէ. յԵրուսաղէմ թաղեցաւ, թէ յԵփեսոս, կամ յԵրուսաղէմ էջ Հոգին Սուրբ յառաքեալսն, թէ ի Կոստանդնուպաւլսի պալատն։    25 Հայրապետն ասէ. ՅԵրուսաղէմ էր ամենայնդ։    26 Կոմիտաս ասէ. Առաքեալքն յԵրուսաղէմէ սփռեցան յայլ քաղաքսն, թէ յայլ քաղաքաց՝ յԵրուսաղէմ։    27 Հայրապետն ասէ. ՅԵրուսաղէմայ յայլ քաղաքնն։    28 Կոմիտաս ասէ. Այլ քաղաքաց եպիսկոպոսք թուին քեզ լաւագոյն, թէ յԵրուսաղէմին։    29 Հայրապետն ասէ. Երուսաղէմին։    30 Կոմիտաս ասէ. Հաւատք եւ կանոնք մինչ յԵրուսաղէմ եդան յառաքելոցն Հռոմ կամ Անտիոք կամ Աղէքսանդր դարձեալ էին ի Քրիստոս, թէ ոչ։    31 Հայրապետն ասէ. Ոչ այլ ուրէք, բայց միայն յԵրուսաղէմ։    32 Կոմիտաս ասէ. Եւ սուրբն Գրիգոր մինչ ի Կեսարիայ յղեաց Ռստակէս, յորմէ հրամայեաց առնուլ զժամուց կարգաւորութիւն կամ զտաւնից կամ զընթերցուածոց կամ զԱւետարանաց։    33 Հայրապետն ասէ. Երուսաղէմայ հայրապետէն եւ այլ ոչ յումեքէ։    34 Կոմիտաս ասէ. Եւ գիտես ստոյգ, որ առաքեալքն ամենայն քաղաքացն ընթերցուածս կարգեցին եւ կանոն։    35 Հայրապետն ասէ. Ոչ՝ այլ միայն զԵրուսաղէմի զկանոնսն ինքեանք եւ զընթերցուածսն Յակոբու։    36 Կոմիտաս ասէ. ԶԱրտեմոնին ընդունիք, թէ ոչ։    37 Հայրապետն ասէ. Ոչ։    38 Կոմիտասն ասէ. Բարիոք որ ընդունիք ոչ, բայց ասա ի նորա Աւետեացն եւ ի ծննդեանն աւրինադրեցան ընթերցուածք, ի մարտի՝ Աւետիքն եւ ի դեկտեմբերի՝ ծնունդն, եւ դուք զԱրտեմոն չընդունիք, եւ զկարգ զնորայն կատարէք, մինչ զՅակոբոս ընդունիք՝ զնորայն ընդէր անարգէք։    39 Հայրապետն ասէ. Վտանգաւոր է բանդ։    40 Կոմիտաս ասէ. Կամ ընկալ զԱրտեմոն եւ զբանս նորա կամ ընկալ զՅակոբոս, եւ զԱրտեմոն անարգեայ։    41 Հայրապետն ասէ. Ընդունիմ զԱրտեմոյն եւ զնորայն։    42 Կոմիտաս ասէ. Ապա նզովեայ զՅակոբոս եւ զԿիւրեղ եւ յԵրուսաղէմի կանոնն, որ յառաքելոցն եդան, եւ ցոյց նախ զայլ առաքելոցն եւ ապայ զԱրտեմոնին առանձինն։    43 Հայրապետն ասէ. Ապա արժանի թուի զառաքելոցն աշակերտին չընդունել։    44 Կոմիտաս ասէ. ԶՅակոբոս թողում եւ զայլ առաքեալսն, որ ի Հոգւոյն ակնարկութենէ նմա հրամայեցին, եւ նոքա յիւրաքանչիւր քաղաք զնորայն ընկալան եւ հաւանեցան առաւել, զի ականատես էր Քրիստոսի ծննդեան եւ մկրտութեան, զի ամենայն տեղիսն ընդ նմայ էր, զոր ստուգիւ գիտացեալ գրէ ի յունուարի վեց զյայտնութիւն Տեառն։ 45 Արդ, զայս անփոյթ առնես եւ դու զԱրտեմոնինն ընդունիս, որ ոչ ծննդեանն էր սպասաւոր, եւ ոչ մկրտութեան, եւ ոչ խաչելութեան, այլ յետ առաքելոցն բաժանման ընդ երկիր եկն անաւրէնն այն եւ աշակերտեցաւ Յոհաննու աւետարանչին յետ երեսուն եւ չորս տարոյ վերանալոյն Քրիստոսի։ 46 Արդ, ասա, մինչդեռ Յակոբոս եկաց հայրապետն, եւ առաքեալքն դեռ զվայրաւքն էին միթէ այնչափ տգէտք էին, որ եւթանասուն եւ երկու առաքեալքն եւ երկոտասանքն հանդերձդ Աստուածածնիւն չկարէին գիտել, թէ յոր ամիս եղեւ Քրիստոսի մարդեղական ծնունդն, կամ այնչափ զԵրուսաղէմ առանց կարգաւորութեան թողին։ 47 Նա թէ կերող եւ արբեցող էր այրն այն՝ ժամ էր քեզ ասել իրս ինչ։ 48 Իսկ նա աւանիկ ծունգքն խստացեալ էին որպէս ուղտու անդադար յաղաւթիցն։ 49 Եւ դու զայնպիսի այր թողեալ եւ զնորա ընթերցուածոյն վերնագիրն Արտեմոնի անիծելոյն համարիս։    50 Հայրապետն ասէ. Բազում բանիւք աւտարացուցեր զիրսդ, բայց առաքելոցն հետեւող էր, պարտ եւ պատշաճ է, զոր գրեացն։    51 Կոմիտաս ասէ. Չորք Աւետարանիչքն եւ այլ առաքեալքն եւ հետեւողք նոցա զիարդ ոչ ոք տաւնեաց ի նոցանէ կամ զԱւետիսն կամ զԾնունդն յայդ կարգաւորութիւնդ, յոր դուք ունիք, բայց միայն Յակոբոս, որ ընդ նմա էր ի Բեթղէէմ եւ յԵգիպտոս ի յունուարի վեց գրէ միանալ Ծննդեանն եւ Մկրտութեան դնէ Սաղմոս եւ Աւետարանս միաբանութեամբ Կիւրղի Երուսաղէմացւոյ, զոր եւ ասեն իսկ նոյն Կիւրեղ, թէ այլ քաղաք հետ Արտեմոնի, եւ ոչ կացին եւ յուղղութիւն, բայց միայն Հայք գտեալ յառաջին կանոնաց զկարգն ի դեկտեմբերի քսան եւ հինգ Դաւթի եւ Յակոբայ տաւնեն, եւ մինչ ասես, թէ տրտունջ բառնայ Կիւրեղ զՀայոց, ինքն Ծննդեանն կարգաւորութեան ընդէր չկարգեաց քան որ մարտիրոսաց տաւնախմբութիւն միայն եւ զԾննդեանն յունուարի վեց, եւ յայտ է, թէ Երուսաղէմ ոչ էր տաւնել ի դեկտեմբերի քսան եւ հինգ, եթէ ոչ մինչ ի Յուստիանոս, որ զՏեառնընդառաջն ի փետրուարի յերկուքն տաւնել տայր, նոքա ընդէր մեռանէին։    52 Հայրապետն ասէ. ԶԾնունդն ընդէր անարգէք եւ ոչ առնէք։    53 Կոմիտաս ասէ. Ոչ եթէ չառնեմք կամ անարգեմք, այլ տաւնեմք հաւաստեաւ։ 54 Բայց ըստ առաջնոցն եւ ոչ ըստ ձերոցդ, զի Յակոբոս Տեառնեղբայր եւ Անդրէաս, որ զտաւմարն շարագրեաց, եւ Կիւրեղ Երուսաղէմացին ի յունուարի վեց ասացին, զի մինչ սկսանիս յապրիլ եւթնէն զԱւետիսն վեց ամիս լեալ Եղիսաբեթի յղութեան գտանի ի յունուարի վեց ստոյգ եւ գտանին ինն ամիս Կուսին յղութեան, եւ մեք ոչ անարգեմք, այլ մեծարեմք զԾնունդն ընթերցուածովք, զի Յակոբոս Տեառնեղբայրն է եդեալ։ 55 Եւ հովիւք էին եւ ի ծնանելն Յիսուսի։ 56 Եւ Յիսուսի Քրիստոսի ծնունդն էր այսպէս։ 57 Եւ ի ծն[ն]դոցն կարգեալ. Ի սկզբանէ արար Աստուած, եւ թէ՝ Ահա Կոյս յղասցի, եւ թէ՝ Երեւեցան շնորհքն Աստուծոյ, եւ թէ՝ Տէր ասաց ցիս։ 58 Այսոքիկ ծննդեանն են կարգաւորեալ առ ի մէնջ։ 59 Առ որս ճրագալուցին վկայելով Գրիգորի Աստուածաբանի այսպէս. Քրիստոս ծնեալ լինի, իսկ ի վաղիւն մկրտութեան կատարի խորհուրդ։    60 Հայրապետն ասէ. Իսկ զիարդ լիցի այդ, զի ութաւրեայ թլփատութեան ամբողջ խնդրէ մնալ եւ ապա լնուլ զմկրտութիւն, զի այս է յԱւետարանն։    61 Կոմիտաս ասէ. Դու առնես զԾնունդն։    62 Հայրապետն ասէ. Այո։    63 Կոմիտաս ասէ. Զթլփատութիւն ընդունիս։    64 Հայրապետն ասէ. Յետ ութն աւուրն։    65 Կոմիտաս ասէ. Եւ մկրտես յետ քանի աւուրն։    66 Հայրապետն ասէ. Յետ զծնունդն առնելոյ յետ երկոտասան աւուրն։ 67     Կոմիտաս ասէ. Մինչ Աւետարանիչն յետ Ծննդեանն երեսուն ամ լուռ ասէ լինել եւ ապա մկրտէր, դու յետ երկոտասան աւուրն ապա մկրտես։ 68 Ուստի ուսար զայդպիսի իրս կամ ով վկայ է քեզ։    69 Հայրապետն ասէ. Իմ վկայ այն է, որ ութն աւր պակաս ոչ մարթեմ առնել։    70 Կոմիտաս ասէ. Ապա չորք աւրն, զոր պակասութիւն լնու քեզ կամ մինչ դու զԾնունդն արարեալ ես երեկորին ի քո ճրագալուցին ընդ իս դարձուցեալ՝ էր վասն առնես կրկին երկրորդ ճրագալոյց, զի Քրիստոս մի անգամ ծնաւ։    71 Հայրապետն ասէ. Ես վասն մկրտելոյն առնեմ զքո ճրագալոյցն եւ ոչ վասն ծննդեանն։    72 Կոմիտաս ասէ. Եւ երեկոյն որ գիրք ասեն մկրտել զՔրիստոս։    73 Հայրապետն ասէ. Այսպէս ընկալաք։    74 Կոմիտաս ասէ. ԶԱւետարանիչսն ընդունիս։    75 Հայրապետն ասէ. Զիարդ ոչ։    76 Կոմիտաս ասէ. Յոհաննէս գրէր, թէ՝ Ի վաղիւ անդր ետես զՅովհաննէս զՅիսուս, զի գայր առ նա։ 77 Եւ ի կատարել մկրտութեան ետես զերկինս բացեալ եւ զՀոգին, զի իջանէր ի վերայ նորա, եւ Հայր ի խորհուրդ եկեալ. Դայ է Որդի իմ սիրելի։ 78 Եւ ապա ելեալ ի ջրոյն վարեաց զնա Հոգին յանապատն. նոյն ժամու եւ ոչ յայլ վայրի։ 79 Եւ եթէ յերեկուն մկրտեցաւ գիշերն ընդէր ոչ ասաց այլ աւր՝ դու զերեկոյն ուստի գիտես։    80 Հայրապետն ասէ. Ի հրէիցն ոչ իշխէր յայտնի մկրտել. վասն այնր՝ ի գիշերի եւ ի ծածուկ։    81 Կոմիտաս ասէ. Զիարդ է յայտ, զի Յովհաննէս ասէր, թէ ի միջի ձերում կայ, զոր դուք ոչ գիտէք։ 82 Եւ եթէ սակաւք էին՝ զիարդ ասէր, թէ ի մկրտել ամենայն ժողովրդեանն եւ ոչ սակաւք եւ առաւաւտ՝ գիշեր դու զի ասես։    83 Հայրապետն ասէ. Ուստի ուսար երեսնամեայ այր մկրտել յառաջ քան զութաւրեայ թլփատելն եւ անտի զերեկոյն ուստի ուսար առնել։    84 Կոմիտաս ասէ. Մի յետընդդէմ խոստովանիս եւ մի իբրեւ զմրտիմն ջրասոյզ լինիս, յորժամ յորձան պտուտիցն նեղէ զքեզ, խոյս տաս, եւ ապա ելանես փետրացամաք յաստուածային վտակացն։ 85 Քանզի զիս ուսոյց Գրիգոր Աստուածաբան երեկոյի աւուրն Քրիստոս ծնեալ լինի, եւ միուսում աւուրն. Երեկ պայծառ ծննդեանն, զաւր տաւնեցաք, իսկ այսաւր յաղագս մկրտութեան իմաստնասիրեսցուք։ 86 Եւ յայտ է, թէ Ծնունդն առ նովաւ երեկուն էր կարգած, որպէս առաջնոցն եւ մկրտութիւն՝ առաւաւտուն, զի մինչ այսաւր մկրտի ընդ միացեալ աւուրն Ծննդեանն եւ յետ Լ. ամին նոյն աւր ծննդեանն եւ Մկրտութեանն հանդիպի։ 87 Եւ կարգեալ է առաջին վարդապետացն զԾնունդն երեկուն առնել, զի Մկրտութեան պատիւնն երեւեսցի, ուստի ի մկրտութեան առաւաւտէն մինչ ի գալն ի տաճարն լինի քառասուն աւր Յիսուսի։ 88 Ուստի զհաշտութիւն Հաւր ընդ արարածս վասն ձայնի Հաւր մեծարեսցեն պատուով։ 89 Բայց որ ասացերն անպարտ գոլ վարկանիմ յետ մկրտութեան թլփատել, ամաչեա ի բանիցդ։    90 Հայրապետն ասէ. Զիարդ այդ։    91 Կոմիտաս ասէ. Մինչ դու յառաջ հաւատացեր ի Քրիստոս, քան զիս՝ ընդդէր գտար յամենայն ինչ յետսընդդէմ։    92 Հայրապետն ասէ. Յոր ինչ։    93 Կոմիտաս ասէ. Յաւրէնս հրամայէր քառասնաւրեայ ածել զանդրանիկն ի տաճարն, իսկ դու ընդէր յետսընդդէմ գրաբանեալ թիւր գտար։    94 Հայրապետն ասէ. Ասա։    95 Կոմիտաս ասէ. Առնես զծնունդն ի դեկտեմբերի քսանհինգ, զի յԱրտեմոնէ քո ծուռ վարդապետէն ուսար, ապա առնես ութնաւրեայ թլփատութիւն։ 96 Եւ Ղուկաս երեսնամեայ զգալն ի մկրտութիւն ասէ, եւ դու յառաջ մկրտես եւ ապա երեսնամեայ այր տղայ արարեալ քառասնաւրեայ ի տաճարն ածես, եւ ի մկրտութենէն եւ անդ քսանութ աւր լեալ ի Հոգւոյն Սրբոյ իջումն ուրանայք եւ զերեխայիցն կարգ տայք նմա լրմամբք։ 97 Արդ, զինչ ասես առ այդոքիւք։ 98     Հայրապետն ասէ. Աւա՜ղ վտանգիս, որ տիրեաց ի սուտ փախստականէդ։ 99 Բայց մի պարսաքար լցեալ գանիւ, այլ ունիմք զժողովուրդն, որ ընդ ծովն Կարմիր անցին եւ թլփատութեամբ յամպն մկրտեցան, զոր Պաւղոս վկայէ, թէ՝ Թլփատեալք էին եւ ապա մկրտեցան. լիցի եւ Քրիստոսին այնպէս, ըստ մերոյն։ 100 Բայց դու ցոյց ինձ զվկայն քո, որ ցուցանէ նախ մկրտութիւն լեալ եւ ապա՝ զթլփատութիւնն, եւ ստոյգ դուք էք։    101 Կոմիտաս ասէ. Յեսու աւրինակ Քրիստոսի եւ Յորդանան՝ աւազանին։ 102 Եւ փոխանակ ամպոյն եղեգաց ընդ ձեզ որպէս Մովսէսի ծառայի իմոյ։ 103 Արդ, ի Յորդանան իջեալ մկրտին եւ յայնկոյս ելեալ թլփատեաց զայնչափ զժողովուրդն Յեսու ի դաշտին Գաղգաղա, որ է աւրինակ անթլփատ հեթանոսաց իջանել յաւազանն, ըստ երկոտասան քարանցն, որ ի ջուրն եդին եւ հանեալ քարինսն ի գետոյն երկոտասան առաքեալքն սուրբ տապանակաւ Կուսին, զաշխարհս ի հեղձմանէ աւրինացն ազատեցին, քարինս թլփատողին՝ զքարեղէն սիրտս նոցա, որ է հիմն հաւատոյ եկեղեցւոյ, որպէս եւ զգայլախազն ընդ իւր եդեալ Յեսու ի գերեզմանն՝ զմեռանելն ընդ Քրիստոսի մահուամբ։ 104 Արդ, Քրիստոս ընդ Մովսիսի մկրտի եւ ապա թլփատի եւ ընդ Յեսուայ մկրտի։ 105 Եւ զի ոչ եմ ընդ Մովսիսի աւրինաւք, որ արգելաւ յերկրէն աւետեաց, այլ ընդ Յեսուայ, որ եմուտ ժառանգել զխոստացեալ բարիսն։ 106 Այս է մեր կարգ պարծանաց՝ առնել ի մի աւր երեք տաւնս։ 107 Բայց եթէ ըստ Գրոց կամիք առնելոյ ետծննդեանն եւ թլփատութիւն՝ լուռ լերուք զաւուրս քառասուն եւ ապա զտաւնն գալստեանն կատարեցէք եւ զամս երեսուն եւ ապա՝ զՄկրտութեան, եւ յետ երից ամաց զԽաչելութեան, եւ ապա այլ չէ պէտք աստուածպաշտութեան հոգ տանել։    108 Հայրապետն ասէ. ԶԱւետիսն յառաջ քան զԾնունդն ընդէր ոչ առնէք։    109 Կոմիտասն ասէ. Զի ոչ ընկալաք յԱրտեմոնէ կամ ի Յոբնաղէ, այլ՝ ի Յակոբայ եւ ի Կիւրղէ Երուսաղէմացւոյ տաւնեմք, որպէս ասացաք։ 110 Բայց ի հակառակսն եկեսցուք ո ուսոյց զԱւետիսն տաւնել աշխարհիս, զի հրեշտակն միոյ Կուսի ասաց զուրախանալ եւ Մաթէոս Գիրք ծննդեանն ասէ ի սկզբան եւ ի բազում տեղիս զծնունդն յիշէ, բայց զԱւետեացն եւ փոյթ իսկ ոչ առնէ։ 111 Եւ Մարկոս ոչ յիշեաց, եւ Ղուկաս ի չորս կարգս զրուցացն անանց է, եւ Յոհաննէս ուշ ոչ դնէ, եւ Յակոբոս եւ Կիւրեղ Աւետիս եւ Ծնունդ առ Մկրտութիւն եդին։ 112 Այլ գիտեմ քաջ զծնունդն Որդւոյն թագաւորին տիրեալ Որդւոյն ի վերայ թշնամեացն յոգն զուարճանայ։ 113 Իսկ Քրիստոս լռութեամբ եւ առաւելաւքն պատուի, զի Գաբրիէլ զաւետիսն ետ եւ Մարիամ խռովեցաւ ընդ բանսն։ 114 Յետոյ ունէր զբանսն, զի ասէր ի սրտի իւրում Յովսէփ՝ լռելեայն արձակել, եւ ի քուն երազի զաւետիսն ընդունի։ 115 Եւ ամենեւին ի ծածուկ է։ 116 Զի ի ծնունդն մոգք եւ աստղ, Հերովդէս, քահանայք Զաքարիայ, Սիմէոն եւ ի մկրտութեան Յորդանան Յովաննէ, ժողովուրդն Յիսուս, երկինք, Հոգի, ջուր, աղաւնի։ 117 Բայց յաւետիսն մի հրեշտակ, իսկ ծնունդն՝ հովիւքն եւ հրեշտակք, մսուր եւ փառք ի բարձունս Աստուծոյ։ 118 Զի եւ այլ հրեշտակք վերինք զայն ոչ գիտացին, որ ի ծննդեանն եղեւ եւ ի համբարձմանն ով է սա, ասէին, եւ ի ներքին պարունակէն տեղեկացեալ ապա գիտացին։ 119 Արդ, ժամ է քեզ մեղադիր լինել Յակոբայ Տեառնեղբաւրն, որ զԱւետիսն ընդ Ծննդեան դնէ եւ ոչ որիշ պատուով, զի Կիւրեղ զԾննդեանն եւ զԽաչելութեանն եւ զՊենդակոստին էգիտ անխախտելի ի վէմ եդեալ Յակոբայ, դնէ զկարգս այլ անշարժս երախայից եւ մարտիրոսաց ի միջոցսն, բայց ի Քրիստոսի տաւնս ոչ ինչ յաւելեալ, զի քան զԱւետիսն եթէ առանձին ընդէր ոչ յառաջ քան զԾնունդն ի դեկտեմբերի, զՎարդեվարն ընդէր ոչ եդ։ 120 Զոր ինչ վերագոյն էր քան զինքեանց քննութիւն ապաստանի Հոգին Սուրբ եւ այլք արարին եւ մեք պատուական Երուսաղէմին գիտեմք զկարգսն առաջինս քան զայլոց քաղաքաց եպիսկոպոսացն, որպէս դուք՝ զԱրտեմոնին կամ զՅոբնաղին։    121 Հայրապետն ասէ. Գովեստի արժանի խաւսեցար, բայց, կրկին մկրտութիւն ընդէր ոչ առնէք։    122 Կոմիտաս ասէ. Ոչ կրկին, այլ միանգամ, զի Քրիստոս միանգամ մկրտի եւ ոչ երկու։    123 Հայրապետն ասէ. Մեք յանուն Հաւր եւ Որդւոյ եւ Հոգւոյն Սրբոյ մկրտեմք, դուք յոր մկրտութիւն մկրտէք։    124 Կոմիտաս ասէ. Պաւղոս ուսուցանէ քեզ, եթէ ոչ գիտէք, զի Որք միանգամ մկրտեցաք ի Քրիստոս Յիսուս՝ ի մահ անդր նորա մկրտեցաք, ոչ ի Հայր կամ յՈրդի կամ ի Հոգին, այլ եթէ՝ ի մահ անդր, եւ Քրիստոս, թէ՝ Զմահ իմ պատմեցէք եւ այլ Թաղեալք ընդ նմին մկրտութեամբն այլաւքն հանդերձ։ 125 Մեք վասն այնր մկրտեմք զձեր ոչ զի յանուն Երրորդութեան մկրտէք, այլ զի զմահն Քրիստոսի ուրանայք գոլ եւ բաժանէք յերկուս բնութիւնս ըստ Նեստորի եւ ապականացու խոստովանիք զմարմինն, ըստ Դէոդորայ եւ ըստ Պաւղոսի Սամոստացւոյն աղ եւ ջուր զանգանէք ի հացս սեղանոյն, որ յամուսնութենէ եւ ի կարեաց ծնեալ զՔրիստոս եւ զԱստուած ոչ անգեալ ընդ մահուամբ եւ ոչ նորա արեամբն փրկեալ գոլ, որ խառնմամբ միացաւ ի կոյսն։ 126 Զայն խառնակումն կոչէք եւ երկու իրք, եւ յայսոսիկ կերպարանեալ զմահն Քրիստոսի ուրանայք՝ ծածկեալ Երրորդութեամբն անուամբ զհերեսիոտութիւնդ ձեր։ 127 Որպէս եւ զԽաչեցարն բարձեալ էք վասն ուրանալոյն զՔրիստոսի մահն Երրորդութեան տայք զսրբասացութիւն։    128 Հայրապետն ասէ. Ապա զմիւռոնն եւ Երրորդութիւն զինչ առնէք։ 129 Մինչ դուք զեկեղեցին պղծէք խմորուտ հացիւն եւ ջրախառնութեամբ թշնամանէք զՔրիստոս եւ նոյն հերձուածաւղ բերանովն զպիղծ աջն ի վերայ եդեալ եպիսկոպոս ձեռնադրէք եւ ի նմանէ քահանայ լեալ եւ զնորին իւղն ի նորին աւազանն արկեալ մկրտի մանուկն ոչ ի մահն Քրիստոսի եւ ապա հաղորդի ի նոյն մահուրաց սեղանոյն, զհերիսիոտական բակ եւ հաց ապա ամենայն խոտի իրքն։    130 Հայրապետն ասէ. Իսկ զԽաչեցարն վասն թշնամանաց ասէք, եթէ վասն պատուոյ Որդւոյ տայք, եթէ զուգապատուաբար։    131 Կոմիտաս ասէ. Քեզ որպէս թուի։    132 Հայրապետն ասէ. Մի կարծէր ի փորձս ինչ խաւսել ընդ քեզ, այլ վասն գիտելոյ, թէ որ ստոյգ է կամ յումէ ուսայք դուք։    133 Կոմիտաս ասէ. Որդւոյ ասեմք վասն պատուելոյ եւ պատմելոյ Քրիստոսի տնաւրէնութիւն իւր։    134 Հայրապետն ասէ. Երրորդութեան ընդէր ոչ։    135 Կոմիտաս ասէ. Զի նորա արեամբն փրկեցաք։    136 Հայրապետն ասէ. Սուրբ Աստուած ով է։    137 Կոմիտաս ասէ. Որդի։    138 Հայրապետն ասէ. Սուրբ եւ հզաւր։    139 Կոմիտաս ասէ. Որդի, որ խաչեցար վասն մեր, ողորմեայ մեզ։    140 Հայրապետն ասէ. ԶՀայր եւ զՈրդի ընդէր նուաստացուցանես։    141 Կոմիտաս ասէ. Որպէս դու ինձ ասես նուաստացուցանել, նոյնպէս դու առնես ակամայ, զի երկիր պագանելով միացուցանեմք եւ ոչ բաժանեմք, թէպէտ եւ սրբասացութիւն է Որդւոյ։    142 Հայրապետն ասէ. Եւ յոյր վայր բաժանեմք զԵրրորդութիւն։    143 Կոմիտաս ասէ. Զի Հայր ի Կուսէն ոչ ծնաւ եւ ոչ թլփատեցաւ եւ ոչ մկրտեցաւ եւ ոչ խաչեցաւ եւ ոչ Հոգին ապտակեցաւ կամ թաղեցաւ, կամ յարեաւ, բայց միայն Որդին Միածին, Որդին, յորում յարութիւն է պատիւ, որում իշաբար յովանակախումբ Ովսաննա գոչելով ոստամատոյց տաւնին Տեառն նորաւանդ Տէր գոլով երկիր պագանէր Հաւր, եւ զՀոգին ոչ յիշեաց. միթէ նուազ էր Հոգին եւ զՀոգին Աստուած ընդէր ոչ յիշեաց որպէս եւ զՈրդին յիշեմ խաչիւն եւ Հաւր եւ Հոգւոյն երկիր պագանեմ եւ յԵրուսաղէմի, որպէս եւ դու ակամաւ խոստովանիս զքո պարտութիւնդ, զի ուրացար զՀայր Աստուած առ ծննդեամբքն եւ զՀոգին՝ առ խաչելութիւն, եւ նոյն ինքն՝ առաւելապէս զԱստուած։ 144 Սուրբ Աստուած, որ յառաջ քան զյաւիտեանս ի Հաւրէ եւ Կուսէն ծնեալ եւ ի Խաչ ելեալ եւ թաղեալ, ի գերեզմանի անքակ աստուածութենէն եւ անբաժան ի միութենէն մինչեւ ի մտածութիւն անգամ։ 145 Իսկ եթէ զԽաչեցարն դժուարին թուի քեզ եւ խոչընդդէմ ոչ ասեմ, այլ սոյնպէս եթէ որ բաշխեցար կամ որ պատարագեցար կամ ձաղեցար կամ հայհոյեցար կամ թշնամանեցար, կամ մթքակոծեցար կամ բեւեռեցար, վասն մեր ողորմեա մեզ, կամ որ զքացախ եւ զլեղի արբէր, որ կռբեցարդ կամ գողանալով զքեզ, որ զԱստուած ուրացար գաղտաբար ասեմ շըշնջելով, թէ՝ Որ ի փայտի բարձրացար եւ խաչեցար վասն մեր, ողորմեա մեզ, զի վասն մեր գանեցար, եւ Քո վիրաւքդ բժշկեցաք։ 146 Եւ թէ Խաչն քեզ խոչ է եւ մահ նորա քեզ կորուստ, եղիցի քեզ խոչ եւ կորուստ։ 147 Եւ թէ ոչ՝ ասա ինձ, այլ զինչ ասես, զի ոչ այլ իւիք փրկեաց զիս եւ զքեզ, բայց եթէ թքովն եւ խաչիւն եւ արեամբն եւ մահուամբն։    148 Հայրապետն ասէ. Սերովբէքն Երրորդութեան ասացին զՍուրբ Սուրբ Սուրբն, եթէ Որդւոյ։    149 Կոմիտաս ասէ. Ասա եւ դու զնոյն Սուրբն եւ լռեա եթէ ոչ զիարդ յաւելեալ ի նոցայն. Աստուած եւ հզաւր եւ անմահ, եւ ողորմեա մեզ։ 150 Աղէ ասա, ո ուսուց քեզ յետս ընդդէմ խոստովանել եւ թիւրել զքերովբէից նուագն։    151 Հայրապետն ասէ. Սուրբն ի նոցանէն է, եւ յաւելեալն բանս ի մէնջ պատուով, իսկ այլն ի նոցանէն է. այն ծառայիցն է, մեզ ոչ է պարտ ի թագաւորական գովեստն զնուաստն դնել։    152 Կոմիտաս ասէ. Եթէ ծառայք են՝ չէ պարտ եւ զնոսա յիշել անգամ, այլ նոր ինչ ասել. Աւրհնեալ է, աւրհնեալ է Որդի, աւրհնեալ է Հոգին Սուրբ, ապա թէ տեարք են սերովբէքն՝ պարտ է զնոցայն ընդունել զսրբասացութիւն, զի ասել. Տէր զաւրութեանց, լի են երկինք եւ երկիր փառաւք նորա։ 153 Այլ ասելն Եսայեայ. Տեսի զՏէր նստեալ յԱթոռ բարձրութեան եւ ձայն մի Տէր եւ ոչ՝ Տեարք, փառք նորա եւ ոչ ձեր, զի զՈրդին տեսին գուշակմամբ։ 154 Եւ Զով առաքեցից առ այն ժողովուրդն, եւ ասեմ. Զիս, առաքեա Տէր, որ զմին դիմացին գոլ թէպէտ զՍուրբ Երրորդութենէն ասացին սերովբէքն, բայց ի հարկէ քարշիք ասել զայս։ 155 Զի առաջինք զհաւատամն յերիս բաժինս եդեալ սակս Որդւոյն յարին բանքն, եւ Հաւր եւ Հոգւոյն՝ որպէս եւ փա՜ռք ի բարձունսն յԵրրորդութենէ թիւ, եւ Որդւոյ միայն, թէպէտ զՔաղկեդոնի երեսս ունիք, եւ զԽաչեցարն բարձէք, եւ զԱստուածամաւրն բարեխաւսութիւն ուրացայք զի ընդ հակառակսն ժողովեցան երից սուրբ ժողովոյն. Նիկիոյն եւ Կոստանդինուպաւլսին եւ Եփեսոսին՝ դնել զքացախեալ խմորն՝ վկայ ապականացու բնութեան, զոր ունիք, զոր եւ ձեռն արկեալ սպանին՝ զմեծն Աղէքսանդրացին զԴէոսկորոս հալածելով եւ զՊետրոս Անտիոքացին գայլ կոչելով, եւ զՈւղիոս Աղեկառնասու եւ զՍտեփաննոս Եփեսոսի եւ զԱնտաւլիս եւ զՏիմոթէոս։ 156 Զայս Զ. հայրապետս փախուցէք ճռադաւան, մոլորախոտոր, ստափառ գայլախումբ գառնակոտոր, դիածամ, արիւնաթաթախ ժողովն, ոչ որպէս աստուածասէրք, այլ որպէս աստուածածամք, քրիստոսապատառք հերեսիտացն գրով, զոր յերկրէս այսպիսի ոք ոչ արար։    157 Հայրապետն ասէ. Նոքա հերձուածողք գոլով անիծից գործ գործեցին։    158 Կոմիտաս ասէ. Զոր հերձուած հաստատեցին ՅԺԸ. հարքն։    159 Հայրապետն ասէ. ԶԽաչեցարդ։    160 Կոմիտաս ասէ. Եւ նոքա նախադրեցին։    161 Հայրապետն ասէ. Թէպէտ եւ առաքեալքն ասացին ուրէք կամ որպէս մեծն Յոհան Ոսկէբերան, ըստ Սոկրատի Պատմութեան, այլ սակայն չէ աւրինադրած ամենայն ուրէք։ 162 Եւ պատառեցին ուղիղ ցանկ հաւատոյն ամենայն աւուր եդեալ զասելն անամաչ։    163 Կոմիտաս ասէ. Եթէ հերձուածողք էին՝ ընդէր ոչ հերձան անիծիցն, որպէս Արիոս կամ Նեստոր, բայց միայն զՄարկիանոս ի սուրն եղեւ վրէժառու փոխանակ Աստուծոյ կամ թէ սուրբ էր ժողովն՝ Մարկիանոս յուդանման ընդէր սատակեցաւ, ընդէր յոլովազգք Կոստանդիանոսի եւ երկու Թէոդոսիցն տաւն առնեն եւ նմա ոչ, կամ առաքելոցն եւ Գ. ժողովոցն ով ասաց զՔրիստոսէ երկուս բնութիւնս, բայց միայն Նեստոր երկուս որդիս, եւ դուք երկու բնութիւն, ըստ Եւտիքէի եւ Լեւոնի զոր գրեալ է յիշատակարանսն, թէ՝ աղաղակեցին բազումք, թէ այս Նեստորի աղանդն է. չհաւատամք։ 164 Ապա անիծեալն Յոբնաղ ի մէջ անցեալ ծածկեաց զերկու որդիսն Նեստորի երկու բնութեամբն։ 165 Եւ վկայէ նախարարացն ասել Խաչեցարէ, թէ Նեստոր ընդէր նզովի, որ դուք զայս խոստովանիք։ 166 Եւ սաստեալք լռեցին։ 167 Բայց ասա ինձ զԴէոսկորոս ընդէր ոչ թողիք ի ժողովն մինչ յԵփեսոս ժողովոյն գլխաւոր նա էր ի Թէոդոսէ, որ զՓղաբիանոս եւ զԵւտիքէս քակտեցոյց, եւ զառաջին հաւատն հաստատուն պահեաց մինչեւ ցմահ, այն է՝ եպիսկոպոսաւքն։ 168 Դուք զայս թողեալ այլ ինչ եդիք նոր՝ քացախադաւան, խմորակեր, ջրապղտոր, աղախարշ, նստորասէր, աստուածուրաց, մարդապաշտ, երեսամաչ, քրիստոսատեաց, ատենապատկառ հաւատապատառ, գայլասիրտ, իւնձազգեստ, նորախաբ, ցանկապատառ, փարախավազ, խրամակարկատ, հովուատեաց, ընդդէմ Տեառն ղաւղաջողք մարկիոնապաշտք, նորափառ, համաշունչք Նեստորի, որ այլ աղարտումն արկանէք յեկեղեցի Աստուծոյ, զոր ոչ ոք ընդունի յուղղափառաց սրբոցն։    169 Հայրապետն ասէ. Դուք ոչ ընդունիք բնաւ։    170 Կոմիտաս ասէ. Ոչ, զի ոչ ժողովեցան, որ զհաւատն հաստատեսցեն, այլ ժողովեցան, զի զառաջին սուրբսն խոտեսցեն եւ զՆեստորին ընկալցին, որպէս եւ արարին իսկ, զի զբուն սուրբսն հալածեցին եւ գայլս կոչեցին։    171 Հայրապետն ասէ. Վասն զի զնոր իրս աւրինադրեցին, վասն այնորիկ նզովեն զնոսա եւ զձեզ խառն։    172 Կոմիտաս ասէ. Մի յարձակիք ի մեզ զի մի ատամաթափ լինիցիք, զի մինչ ժողով արարէք ի հայք ընդէր ոչ արձակեցէք, որպէս Կոստանդիանոս՝ առ սուրբն Գրիգոր եւ Կոստանդինուպաւլսացիքն՝ առ զսուրբն Ներսէս կամ գալ ի ժողովն կամ տալ գիր հաւանութեան, իսկ յեփեսացիքն Կիւրղիւ գրեալ առ սուրբսն երկիցս զգուշանալ ի Նեստորէ։ 173 Արդ, դուք, զոր հերձուած խլեցիք կամ թէ հերձուած կայր ասդ առնել ի հայք, կամ յառաջ կամ յետոյ, այլ դուք լծընկեցք լեալք զերդմամբ հայոց թագաւորացն Կոստանդիանոսի եւ Տրդատայ նա եւ զձեր հայրապետսն սպանէք։ 174 Իսկ թէ որ Խաչեցարն ասեմք ոչ յանձնէ, այլ ի ձերոց գրոց եմք ուսեալ, որպէս եւ գրեալ է Նեքտառիոս Հռոմայեցի, եթէ չեղեւ հնար Յովսէփայ զմարմինն Քրիստոսի իջուցանել ի Խաչէն, յորժամ զբեւեռսն ի հանեալ էր, զի փայլատակունք ի փորուածէն բեւեռացն հատանէին, եւ ոչ կարէր ժուժել։ 175 Ապա ի ձեռս ի վեր տարածեալ կամ հանգրիճեալ պարէգաւտեալ աղաւթէ այսպէս. Սուրբ Աստուած, սուրբ եւ հզաւր, Սուրբ եւ անմահ, որ խաչեցար վասն մեր, ողորմեա մեզ։ 176 Երիցս անգամ զայս ասացեալ ըմբռնեաց զնա եւ իջուցեալ թաղեաց։ 177 Իսկ առաքեալքն ի ժամանակս ժամանակս յաւուր չորէքշաբաթու եւ ուրբաթու ի ժամ պատարագին նախ զայս ասէին կցորդիւ, եւ ապա գիրս ընթերցեալ պատարագ մատչիւր։ 178 Բայց, որպէս ասացի, ոչ թէ յաւրէնս եդին, այլ ըստ աւուրց եւ ըստ ժամուց հանդիպմանց, որպէս մարգարէի եւ զսպասաւորի Քրիստոսի պատիւ արարեալ։ 179 Իսկ ի փոխեալն Աստուածածնին մահուամբ եդեալ ի գերեզմանի յետ երից աւուրց խնդրեալ ի գերեզմանի ոչ գտին։ 180 Ապա ի Հոգոյն ազդեալ ի նոյն աւուր առաքեալն Թումայի ասացեալ աղաւթս, զոր եւ այլ առաքեալքն ուսեալ եդին զհետ աղաւթիցն Յովսէփու, որ է Սուրբ Աստուածն այսպէս. Փառաւորեալ եւ աւրհնեալ միշտ սուրբ կոյսդ Աստուածածին Մարիամ. Մայր Քրիստոսի, մատոյ զաղաչանս մեր Որդւոյ քո եւ Աստուծոյ մերոյ։ 181 Խաչեցարն է, եւ այսոքիկ կայ ի գիրսն Աւրեղիանոսի Հռոմայեցւոյ, որ Կանոնաց լրմունք կոչին վասն յիշատակի եկեղեցւոյ Աստուծոյ։ 182 Զնոյն բանս գրէ եւ Որոգինէս ի գիրն Զատկացն, զոր ընթերցեալ Յոհան Ոսկիբերանն կարգէր յիւր ժամանակսն, զոր արգելուին Թէովփիլեանքն, թէ զՈրոգինին խորհի։ 183 Եւ առ ժամանակս ինչ դադարեաց բանքն։ 184 Ապա եւ Կիւրեղ ընդդէմ Նեստորի կարգեաց ի ժողովն՝ Միածին Որդի եւ բանդ Աստուած եւ անմահ էութիւն։ 185 Սոյնպէս եւ զսուրբ Աստուածն միախմբեալ երկու հարիւր հարքն ի Հոգւոյն ազդմանէ ձայնիւ կատարեցին, զոր եւ ասորիք ստոյգ ունին յայնմ աւրէ եւ աստ։ 186 Զայս եւ Դէոսկորոս ասաց։ 187 Բայց ի ժողովն եւ ոչ յեկեղեցի ուրէք, եւ ի լինել ժողովոյն Քաղկեդոնի հալածական արարին զվեցեքեանն զայն, զոր աճապարեալ Պետրոսի Անտիոքացւոյ գրէ զեղեալ իրսն ի հայս զամենայն, եւ զպատառումն յունաց ի մահուանէն Քրիստոսի, զգուշացուցանէ պինտ կալ ի խոստովանութիւն առաջին սուրբ հարցն, զի նոքա, ասէ, զԱթանասի ումեմն ապականագործի զխմոր եւ ջուր ընկալեալ ի վերայ Քրիստոսի տնաւրէնութեան յաւդեցին, բայց եւ զԽաչեցարն չընկալեալ բարձին եւ զՄարիամու գովեստն արհամարհելով յայնմ տեղւոյ որոշեցին բարձրավզութեամբ։ 188 Զայսոսիկ լուեալ մեր եպիսկոպոսունքն ժողովեցան ի Դուին, եւ ի Մանծկերտ եդին սահման. Եթէ որ ոք ոչ ասէ զԽաչեցարն, նզովեալ եղիցի։ 189 Մեր պատճառ Խաչեցարիդ այդչափ երեւի։    190 Հայրապետն ասէ. Եւ չէ ինչ պարսաւանք ամենայն աւուր ասել։    191 Կոմիտաս ասէ. Զոր աւրինակ թագաւոր երթալ որդովն ի վերայ ապստամբեալ ծառայից իւրոց, որ բռնացեալ ունէր ի կապանս զնախարարս նորա եւ զերկիրն բաւանդակ, եւ յաղթեալ նմա ի մարտի, հանէ, զորս ընդ ձեռամբն նորա էին, եւ զնա սպանանէ։ 192 Եւ իբրեւ դառնա որդի թագաւորին արեամբ թաթաւեալ, եւ գերիքն առաջի կացեալ ամենայն աւուր ասեն, եթէ որ վասն մեր հեղեր զարիւն քո սուրբ եւ հանէր ի կապանաց, ողորմեայ մեզ. Խաչեցարն է։ 193 Ասա ինձ, նախատինս համարեր զայն իւր թագաւորն եւ որդի նորա, թէ պարծանս։    194 Հայրապետն ասէ. Եթէ որդին իմ միով գանիւ զոք փրկէր՝ պատիւ էր գան, թող թէ զբազումս։    195 Կոմիտաս ասէ. Զնոյն եւ մեք ասեմք, զի թէ ծնաւ եւ թլփատեցաւ եւ մկրտեցաւ, մահ ոչ խափանեցաւ եւ արգելեալքն ոչ ելին։ 196 Իսկ իբրեւ ի Խաչին եհեղ զարիւնն վասն կենդանեաց եւ մեռելոց եւ այն աւր զվճիռ պատառեաց եւ ազատ գտաք յաւիտեան, զիարդ համարիմք ամաւթ լեալ եւ կամ նա որ զսպիսն վասն մեր դեռ ընդ իւր ունի առ Հայր, զոր չէ հնար ումեք զոք գնել արեամբ, բայց նմա, որ Խաչեալն է։    197 Հայրապետն ասէ. Բազումք յուսացեալք յայդ եւ գիտեն իսկ, որպէս եւ ես իսկ գիտեմ, եթէ զամենայն ինչ գիտեմ։ 198 Արդ, ասա եւ զայլ ինչ. ջուր գիտեմ, զի չէ աւրէն, բայց խմոր եւ աղ ընդէր ոչ արկանէք, զի Աւետարանիչն ասէ, թէ՝ Մանուկն Յիսուս աճէր եւ զաւրանայր։    199 Կոմիտաս ասէ. Այն, որ ասէ, թէ ընդ բանս խռովեցաւ Մարիամ կարծեմ եթէ խմոր եբեր ի Կոյսն կամ թէ՝ Ես եմ հացն իջեալ երկնից. միթէ խմորն էր, ապա ի վեր խմորահատք կան եւ քացախոցք, այլ զոր աւրինակ վարդն եւ մանուշակն անապական են եւ այլ ծաղիկքն խառնեալ ի նա անապական ոչ կարէ տալ զհոտն, զի վարդին խմոր արմատն է եւ ցորեանն ի ձեռն մշակին, իսկ եթէ ես եւ դու մեծ քննութեամբ անապական հող ի խոտոյ եւ ի սերմանէ արկանեմք ի վերայ բարձրապառաժ աւազի եւ անդ բուսանի հատ ցորենոյ ատոք հասկ եղեալ, զոր ոչ յերկնից եւ ոչ յերկրէ չեւ եդեալ ոք անդ սերմն, եւ բուսանի որպէս որթն անսերմ ի փայտէն։ 200 Նոյնպէս ցորենահատն լեալ։ 201 Արդ, զով ասեմք նմա խմոր, զի չէր։ 202 Եւ արդ, եթէ ի հողոյ խմորոյն պատճառք։    203 Հայրապետն ասէ. Ի հարկէ անապական պարտիմք ասել, եւ որ ոչ այսպէս ասէ, անմիտ է նա։    204 Տէր Կոմիտաս ասէ. Այսպէս խոստովանեայ զկոյսն հող ի հողոյ, եւ անապական Ցորեան ի նմանէ՝ զԷմանուէլն։ 205 Բայց յայտնողն երկու բնութեանց մեծ ի հերձուածողս պիղծն Յոբնաղ գրեաց ի յիւր պարապմունսն ի յութ ճառին, եթէ ոչ է պարտ դնել խմոր ամենայն աւուր, զի ցորեանն ինքն խմոր ունի յինքեան զծնանելն ցորեանն ասաց աղ, այլ երկու խմոր չէ գովելի եւ այլ պարտ է եւ չէ պարտ, զի ցորենահատն ի միմեանս եկեալ զհամեղութիւնսն լնուն զպարկեշտիցն զտեղի աղի, յորում ոչ գտանիցես։ 206 Բայց զի ժողովն Քաղկեդոնի այսպէս եդին սահման. չիշխէ ոք կոխել զսահման խմորոյն սրբոյ զայսոսիկ նա։ 207 Իսկ մեք հարցանեմք զձեզ. մինչ յախտից աճման չէր մարմին Քրիստոսի եկամուտ յառն բնութենէ՝ դուք զիարդ իշխէք եկամուտ համեղութեամբն անապական աճումն կոչել մարմնոյն Քրիստոսի։    208 Հայրապետն ասէ. Քրիստոս ի վերնատունն ինչ հաց եկեր։    209 Կոմիտաս ասէ. Յառաջին աւուրն բաղարճակերացն ասեն աւետարանիչքն, եթէ էր Յիսուս ի տուն Յովսէփու հրէի եւ աւրինապահի, եւ հրեայքն անգամ ի ծակս մկանցն յուզէին զխմորն եւ ի տունն չմարթի ասել, թէ կայր, զի չէր հնար, եւ Յիսուս դեռ չէր աւանդեալ զաւրէնսն։ 210 Եւ Յուդա տարեալ զպատառ առ հրեայսն ասէր. Ո՜վ հրեայք զաւրինաց բաղարջդ ի գինի թացեալ ետ մեզ եւ ասէ. թէ՝ Այս է հացն՝ իջեալ է յերկնից, եւ եթէ՝ մարմին իմ է ։ 211 Արդ, հանէք զնա ի Խաչ եթէ իւր կեանս կարէ տալ, ապա եւ ձեզ տա բաղարջ աւրինացս։ 212 Զայս գրէ Լեւոն յիւր ի Չորրորդ գիրսն. Քրիստոս աւանդեաց զբաղարջ զպասեքին։ 213 Բայց պարտ է մեզ խմոր դնել, զի լիցի ախտակիր մարմնոյն Քրիստոսի կատարեալ մարդկութիւն։    214 Հայրապետն ասէ. Ապա այժմ պարտ է զսրբասացութիւն Որդւոյ տալ Խաչեցար եւ առանց խմորոյ բաղարջ կազմել։    215 Կոմիտաս ասէ. Սուրբ Աստուած, որ ծնար ի Կուսէն, որպէս Աստուած սուրբ եւ հզաւր, որ զդժոխս հզաւրեղապէս գերեցեր, սուրբ եւ անմահ, որ ոչ թողաւ մարմին Քո եւ ոգի ի դժոխս, ողորմեա մեզ ոչ որ թաղեցար կամ ապտակեցար, զի մի աւազակք երեւեսցին, այլ որ պարզեցար ի Խաչին իշխանապէս, ողորմեայ մեզ։ 216 Սուրբ Աստուած առանց մեղաց մարմինդ, զի Աստուած է, սուրբ եւ հզաւր ի գիրս Կիւրղին անբաժ, զի հզաւր ես, սուրբ եւ անմահ, զմիացեալն Բանի, որ Խաչիւ խոստացար եւ փրկեալ զքո հաւատացեալքս, ողորմեա մեզ։    217 Հայրապետն ասէ. Երեք տիւք եւ երեք գիշերք յոյր վայր կատարեցան։    218 Կոմիտաս ասէ. Ի վերնատունն բաշխմանէն առեալ կերաք մինչեւ ցյարութիւն։    219 Հայրապետն ասէ. Զառաջաւորացդ պահքն ուստի ուսայք պահել։    220 Կոմիտաս ասէ. Ի գրոց սրբոյն Գրիգորի ուսիր, զի հինգ աւր անսուաղութեամբ պահեալ ամենայն դիւագնեալ մարդիքն, յորժամ ել նա ի վիրապէն եւ ապա իմաստութիւն եկեալ զաւուրս վաթսուն միտ եդեալ վարդապետութեան բժշկեցան։ 221 Յետոյ առեալ զքահանայութեան վաթսուն աւուրն ոչ եդ. վասն յողդողդիցն զհինգ աւուրն կարգեաց յիշատակ ունել ի մտի որպէս եւ Իսրայէղ՝ զտաղաւարսն եւ զբաղարջակերսն։ 222 Եւ Կոստանդիանոս զիւր աւուրսն մկրտութեան, որ ի Սեղբեստրոսէ եդաւ, զոր վասն մեծարելոյ զթագաւորն պահեցին յԵգիպտոս եւ Հռոմ եւ չորք ամ ասորիք։ 223 Իսկ, ի դնել դաշինս ընդ իրարս Տրդատ եւ Կոստանդիանոս, փոխեցին զմեր պահքն եւ եդին ի Կոստանդիանոսի պահոցն տեղին յամառնային աւուրսն, զոր մեք առաջին աւուրս մերոյ փրկութեան եւ բժշկութեան կոչեմք։ 224 Իսկ ձեր ուղղափառքն ասացին, թէ յառաջ քան զքառասներորդսն մտեալ զգուշացուցանէ՝ առաջապահ լինել որպէս Կարապետ։ 225 Բայց մինչեւ ցՄարկիանոս պահէին յոյնք, եւ մեք, եւ շաբաթ աւր հայրապետաց տաւն առնէին, նոքա զսուրբն Գրիգոր եւ զՏրդատ մեծարէին եւ մեք՝ զՍեղբեստրոս հայրապետն եւ զԿոստանդիանոս։ 226 Եւ յորժամ Մարկիանոս ի բաց եբարձ զայս եւ Պանդրոտոյս կազմեաց, նոքա զԿոստանդիանոս անարգեալ զՄարկիանոս մեծարեցին պատուով, ապա եւ մեք զմեր հայրապետին իբրեւ զմատանի ունիմք ընդդէմ ազգաց, ժողովուրդ փրկեալք Նորա Արեամբն զմեզ պարծիմք, որպէս առաքելովքն Թադէոսիւ եւ Բարդուղիմէոսիւ եւ Յուդայիւ հոգ տարեալ եւ Թումայի վասն մեր եւ բուն իսկ սրբոյն Գրիգորի, որով մեք այժմ պարծիմք։ 227 Այս է մեր հաւատս եւ խոստովանութիւնս, զոր ունիմք։    228 Հայրապետն ասէ. Աւրհնեսցէ զձեզ Տէր ի Սիովնէ, զի ուղիղ ասացէր զամենայն, բայց չէ պարտ առանց մեծի ժողովոյ եւ հաւանութեան թողուլ մեզ զբուն պողոտացն, ապա թէ ոչ եկեսցէ այն, որ քննողն [է] գաղտնեաց եւ յայտնեսցէ։    229 Եւ զայս արարեալ, մեծաւ պատուով յուղարկեցին զտէր Կոմիտաս ի Հայք։    230 Եւ Քրիստոսի փառք յաւիտեանս։    