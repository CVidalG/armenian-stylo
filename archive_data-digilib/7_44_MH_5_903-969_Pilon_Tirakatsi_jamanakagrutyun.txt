ՓԻԼՈՆ ՏԻՐԱԿԱՑԻԺԱՄԱՆԱԿԱԳՐՈՒԹԻՒՆ [ԺԱՄԱՆԱԿԱԳՐՈՒԹԻՒՆ]ԽԱՒՍՔ ՓԻԼՈՆԻ[Ա]    1 Մովսէսի Խորենացւոյ եւ Անդրեասի. Ադամ նախաստեղծ. սա կեցեալ ամս ՄԼ՝ ծնանի զՍէթ։ 2 Եւ եկեաց ամս Չ, մինչեւ ի ՃԼԵ ամն Մաղաղայեղի։ 3 Սէթ կեցեալ ամս ՄԵ՝ ծնանի զԵնովս. եւ եկեաց ամս ՉԷ, մինչեւ ի Ի ամն Ենովքայ։    4 Սորա երկուքն յարձանագրութեանցն՝ ընդդէմ երկուց հանդերձելոցն, որպէս ասէ Յովսեպոս, թեպէտ եւ ուրն անյայտ է, Ենովս, որ առաջին յուսացաւ կոչել զԱստուած։ 5 Եւ ընդէր արդեւք այս, եւ կամ վասն որոյ պատճառանաց նախն է սա ասացեալ կոչելոյն զԱստուած, կամ որպէս կոչելն իմանի։ 6 Քանզի Ադամ ճշմարտութեամբ աստուածաստեղծն. եւ սա ի բերանոյ Աստուծոյ առեալ ասի պատուէր. այղ եւ յանցուցեալ եւ ի թաքստեան եղեալ, զՈւր եսն յԱստուծոյ՝ եւ ոչ յայղ ումեքէ հարցանի։ 7 Սապէս եւ զվճիռ վարկին ի նմին բերանոյ լսէ. իսկ յետոյ եւ Աբէղ մերձաւոր եւ ծանաւթ Աստուծոյ լիալ՝ պատարագս մատուցանէ, եւ ընկալեալ լինի։ 8 Արդ՝ սոցա այսպէս ընդելութեան եւ ծանաւթութեան Աստուծոյ լինել՝ էր աղագաւ առաջին սա ասի կոչել զԱստուած, եւ այս յուսով։    9 Այղ զայղսն վասն սորա ի տեսութեանց՝ ի հրաւիրեալսն մեր յո(ւ)ղարկեսցուք տեղի. իսկ որ առձեռն պատրաստն է, ասասցուք։ 10 Քանզի ի պատուիրանազանցութեան գտեալ առաջինն ի մարդկանէ՝ ի դրախտէն եւ յԱստուծոյ՝ չարութեանն աղագաւ, որպէս ասացեալ է, գտանի արտասահմանեալ։ 11 Զկնի եւ ընդանէգոյնն Աստուծոյ յորդւոցն Ադամայ ի հարազատէն իւրմէ սպանանի յեղբաւրէ։ 12 Յետ որոյ ոֆչ բանի ինչ աստուածայնւոյ, եւ ոչ յայտնութեան ինչ իրիք եղելոյ՝ ի տարակուսանս եւ յանյուսութեան ազգ մարդկան համարեալ լինի. այղ եւ ինքնահաճոյ արդարեւ գործս։ 13 Յորոց միջի սա քաջայոյս եղեալ՝ ուղղութեամբ հանդերձ կոչէ զԱստուած։    14 Իսկ կոչելդ կրկնակի իմանի. կամ անուանել որպէս զմոռացեալ, կամ՝ յաւգնականութիւն կարդալ։ 15 Արդ՝ անուանել որպէս (զ)մոռացեալ՝ ոչ է ի դէպ. զի ոչ բազմութիւն ամաց ընդ մէջ, որ ի մոռացումն նոցա զԱստուածդ ածէր անունն, եւ կամ զնոյն ինքն որոյ անունն. եւ ոչ դարձեալ մահու եւ թաղման դեռեւս յԱստուծոյ ստեղծեալն հասեալ էր։ 16 Ապա ուրեմն՝ յաւգնականութիւն կոչէ սա զԱստուած։    17 Սա կեցեալ ամս ՃՂ, ծնանի զԿայինան։ 18 Եւ եկեաց ամս ՉԺԵ, մինչեւ ի ԺԳ ամն Մաթուսաղայի։ 19 Կայինան կեցեալ ամ ՃՀ, ծնանի զՄաղաղայէլ. եւ եկեաց ամս ՉԽ, մինչեւ ՁԱ ամն Ղամեքայ։ 20 Մաղաղայէլ կեցեալ ամս ՃԿԵ, ծնանի զՅարեդ. եւ եկեաց ամս ՉԼ, մինչեւ ի ԽԸ ամն Նոյի։ 21 Յարեդ կեցեալ ամս ՃԿԲ, ծնանի զԵնովք. եւ եկեաց ամս Պ, մինչեւ ի ՄՁ ամն Նոյի։    22 Ենովք կեցեալ ամս ՃԿԵ, ծնանի զՄաթուսաղայ։ 23 Եւ եկեաց ամս Մ մինչեւ ԼԳ ամն Ղամեքայ։ 24 Եւ հաճոյ եղեալ Աստուծոյ՝ փոխի։ 25 Սա յետ ծնանելոյ զՄաթուսաղայ ամաց Մ՝ արժանի եւ հաճոյ վարս ստացեալ, որպէս գիտէ որ հաճեցաւն, փոխեալ ասի ի միջոյ ամպարշտաց, զորոյ զպատճառսն յետոյ հատուսցուք։ 26 Եւ ի Խ ամին Յարեդի կատարեցաւ Ռ ամ ի նախնի մարդոյն յանցանաց՝ Ա դարն։    27 Մաթուսաղայ կեցեալ ամս ՃԿՁ, ծնանի զՂամեք. եւ եկեաց ամս ՊԲ, մինչեւ Ո ամն Նոյի. եւ անդէն իսկ առ ջրհեղեղաւն վախճանեցաւ։ 28 Ղամեք կեալ ամս ՃՁԸ, ծնաւ որդի եւ անուանեաց զանուն նորայ Նոյ։ 29 Եւ եկեաց ամս ՇԼԵ, մինչեւ ի ՇՂԵ ամն Նոյի. եւ մեռաւ չորիւք ամաւք յառաջ քան զՄաթուսաղա հայր իւր։    30 Վասն Նոյի. Եւ ընդէր արդեւք զսա միայն որդւոյդ անուամբ յորջորջեաց, իսկ վասն այղոցն ամենեցուն պարզաբար ասաց, թե՝ ծնան, զորմէ ընդդէմ իմն մարգարէանայ հայրն։ 31 Սա, ասէ, հանգուսցէ զմեզ ի գործոց եւ ի տրտմութենէ ձեռաց եւ յերկրէ, զոր անէծ Տէր Աստուած. որ եղեւ ոչ հանգիստ, այղ ջնջումն՝ որ ինչ միանգամ ի վերայ երկրի։ 32 Ինձ թուի, հանգուցանելն՝ դադարեցուցանել. իսկ դադարեցուցանելն՝ զամպարշտութիւնս եւ զչարիս՝ սատակմամբ մարդկան երկրագործաց դարուն երկրորդի։ 33 Քանզի գեղեցկաբար ասաց, թե՝ ի գործոց մերոց, որ է՝ յանաւրէնութեանց, եւ ի տրտմութենէ ձեռաց, որովք կատարեմք զպղծութիւնս։ 34 Բայց արդարեւ հանգչին ըստ այսմ մարգարեութեան ոչ ամենեքեան, այղ կատարեալքն յառաքինութեան ոգիք. յորժամ չարիք՝ իբրեւ հեղեղաւ ջնջեալք մաքրին, իբր առ Նոյիւ մոլեալքն ի չարիս։ 35 Իսկ որդւոյդ անուամբ՝ մեծարեաց զնա Գիր, իբրեւ զյայտնի եւ զնշանաւոր, եւ զարժանի ժառանգ հայրենականացն ժառանգութեան։    36 Անդր[ր]էասի. Նոյ եղեալ ամաց Շ ծնաւ երիս որդիս զՍէմ, զՔամ, եւ զՅաբեթ. եւ յետ Ճ ամի ծննդեանն Սեմայ՝ եկն ջրհեղեղն յամի վեց հարիւր(եր)որդի կենացն Նոյի, եւ կալաւ զերկիր ամ մի։ 37 Եւ ՅԾԸ ամին Նո(յ)ի կատարեցաւ Ս ամ ի նախնի մարդոյն յանցանաց՝ Բ դարն։ 38 Եւ առնին յԱդամայ մինչեւ ի ջրհեղեղն ազգք Ժ, ամք ՍՄԽԲ։ 39 Եւ եկեաց Նոյ յետ ջրհեղեղին ամս ՅԾ, մինչեւ Ձ ամն Եբերա(յ)։    40 Եւ այս են ծնունդք Սէմայ։ 41 Սէմ էր ամաց ՃԲ, ծնաւ զԱրփաքսադ յերկրորդում ամին յետ ջրհեղեղին. եւ եկեաց ամս Շ, մինչեւ ի Ճ եւ ի Ա ամն Փաղեգայ։ 42 Արփաքսադ եղեալ ամաց ՃԼԵ ծնանի զԿայինան. եւ եկեաց Կայինան ամս ՅԼ, մինչեւ Սաղա(յ)։ 43 Եւ եկաց Սաղայ ամս ՃԼ ծնաւ զԵբեր. եւ եկեաց ամս ՆԶ, մինչեւ յեւթներորդ ամն Սերուքայ։ 44 Եբեր եղեալ ամաց ՃԼԴ ծնաւ զՓաղեգ. եւ եկեաց առ նովաւ ամս ՆԼԳ, մինչեւ ԼԸ ամն Նաքովրայ։ 45 Առ սովաւ ասի լինել բաժանումն լեզուացն, վասն զի եւ Փաղեկ՝ ըստ Եբրայեցւոց բարբառոյն՝ բաժանումն կոչի։ 46 Եւ առնին ի ջրհեղեղէն մինչեւ ցՓաղեկ ազգք Ե, ամք ՇԻԵ։ 47 Եւ յԱդամայ՝ ազգք ԺԵ, ամք՝ ՍՉԿԷ։48 Բաժինք երկրի յերից որդւոցն Նոյի յետ ջրհեղեղին՝ Սէմայ, Քամայ, եւ Յափեթի, եւ բաժինք ազգաց նոցա։     49 Եւ առնին սահմանք նոցա. Սէմայ՝ անդրանկանն Նոյի՝ ի Պարսից եւ ի Բակտրիոնէ մինչեւ ի Հնդիկս. եւ ձգին մինչեւ յՌինիկոր(ուր)ոն։ 50 Եւ Քամայ՝ երկրորդի որդւոյն՝ յՌինիկորուրայ մինչեւ ի Գադիրովն, կողմն հարաւոյ։ 51 Եւ Յափեթի՝ երրորդի որդւոյն՝ ի Մարաց մինչեւ ի Գադիրովն, կողմն հիւսիւսային։ 52 Եւ է Յափեթի՝ գետն Դկղաթ, որ մեկնէ ընդ Մարս եւ ընդ Բաբիղովն, եւ Սէմայ՝ գետն Արածանի, եւ Քամայ՝ գետն Գեհովն, որ կոչի Նիղոս։ 53 Եւ որ խառնակեցան լեզուքն յետ ջրհեղեղին՝ եին ՀԲ։ 54 Եւ որ զաշտարակն շինեին՝ այն ազգք եին, որ լեզուաւքն ընդ ամենայն երկիր սփռեցան։ 55 Եւ Նեբրովդ սկայ՝ որդի Քուշայ Եթիովպացի՝ որսայր նոցա երէ առ ի կերակուր բաւականի։56 Եւ այս անուանք են ՀԲ ազգացն    57 Որդիք Յաբեթի երրորդի որդւոյն Նոյի. Գոմեր, եւ ի նմանէ՝ Գամիրք. Մագովգ, եւ ի նմանէ՝ Կեղտք եւ Գաղատացիք. եւ Մադայ, եւ ի նմանէ՝ Մարք. Յաւան, եւ ի նմանէ՝ Յոյնք եւ Հեղղէնք. Թոբէլ, եւ ի նմանէ՝ Թետաղք. Մոսոք, եւ ի նմանէ՝ Ղիւրիկացիք. Թիրաս, եւ ի նմանէ՝ Թրակացիք. Քիտիիմ, եւ ի նմանէ՝ Մակեդովնացիք։ 58 Եւ որդիք Գամերայ. Ասքանաս, եւ ի նմանէ՝ Սարմատք. եւ Րիփաթ, եւ ի նմանէ՝ Սաւրոմատք. եւ Թորգոմ, եւ ի նմանէ՝ Հայք։ 59 Եւ որդիք Յաւանայ. Եղիսա, եւ ի նմանէ՝ Սիկեղացիք եւ Աթենացիք. Թարշիշ, եւ ի նմանէ՝ Վիրք եւ Տիւրենացիք. Կիտիս, ուստի Հոռոմք եւ Ղատէնացիք եւ Ռոդացիք։ 60 Ընդ ամենայն՝ ազգք ԺԵ։    61 Եւ ի սոցանէ ելին մեկնեցան կղզիք հեթանոսաց, որ են Կիւպրացիք՝ ի Կիտիացւոց, որդիք Յափեթի։ 62 Բայց դարձեալ գտանեմք եւ յայնոցիկ, որ են ի կողմանս հիւսիւսոյ, որ ազգակից են Կիտիացւոցն։ 63 Եւ ազգքն, որ են ի Հեղաս աշխարհի, յայնցանէ են, որք յետոյն փոխեցան անդր, որպէս Սաէտացիքն, որ բնակեցան յԱթէնս քաղաքի ի պատուականացն Յունաց, եւ Թիբեացիք։ 64 Սիդովնացիք ելին եւ պանդխտեցան, որ են ի Կադեմայ որդւոյ Ագէնովրայ. եւ Կարքեդովնացիք, որ են եկք ի Տիւրոսէ։ 65 Եւ եթե այղք եւս իցեն, որ սոյնպէս յետոյ փոխեցան եւ յԵղադաս, բայց ուսանիմք զճշմարտութիւն սոցա յաւրինաց եւ ի մարգարեից։    66 Արդ՝ ելին ի Յափեթէ ի խառնակել լեզուացն ազգք ԺԵ։ 67 Եւ ունին ազգքս այսոքիկ, որ ելին ի Յափեթէ, ի Մարաց մինչեւ ի Սպերիոն, որ ձգին մինչեւ ի յՈվկիանոս եւ հային ընդ հիւսիւսի. Մարք, Աղուանք, Լփինք, Աղանք, Ամազոնք, Ճիղբք, Մասքութք, Հայք, Վիրք, Եգերացիք, Խաղտիք, Գամիրք, Պափղագոնացիք, Մարիանդէնացիք, Տիբարէնացիք, Քաղիւկացիք, Մոսիւնիկացիք, Կողքացիք, Մեղանք, Ղենացիք, Սարմատք, Սաւրոմատք, Մէովտացիք, Սկիւթացիք, Տաւրացիք, Թրակացիք, Բաստառնացիք, Իղիւրիկացիք, Մակեդովնացիք, Յոյնք, Ղիբացիք, Իստրացիք, Հոնք, Դաւնացիք, Յապիւգացիք, Կաղաբրացիք, Ովնիկացիք, Ղատենացիք, որ են Հոռոմք, Տիւրենացիք, Գաղիանոսք, Կեղտք, Ղիգ(ի)ւստիանոսք, Կեղտիբերք, Գաղիացիք, Ակիւտանացիք, Իղիւրիանոսք, Բաստանք, Կիրտանացիք, Ղիւսիտանացիք, Վակիացիք, Կիւնացիք, Բրիտանիկեցիք, որ ի կղզիսն բնակեալ են։    68 Եւ այս ազգք են, որ գիտեն ի սոցանէ դպրութիւն. Իբերացիք, Ղատանացիք՝ որով Հոռոմքն վարին, Սպանիացիք, Յոյնք, Մարք, Հայք։ 69 Եւ են սահմանք սոցա ի Մարաց՝ ընդ կողմն հիւսիւսոյ մինչեւ ի Գադիրովն։ 70 Եւ ձգին ի Պաւտամիդով գետոյ մինչեւ ի Մատուսիա, որ է Իղիովն։    71 Եւ այս ազգք եւ երկիրք են նոցա. Ատրպատական, Աղուանք, Ամազոնիա, Հայք Մեծք եւ Փոքունք, Կապադոկիա, Պափղագոնիա, Գաղատիա, Կողքիս, Հնդիկք, Բոսպորիա, Մէովտիս, Դեռիս, Սարմատիս, Տաւրինիս, Սաւրոմատէս, Սկիւթիա, Թրակէ, Մակեդովնիա, Դաղմատիա, Մովղիս, Թեսաղիս, Ղոկրիս, Բ(ի)ւովտիա, Ետողիա, Ատտիկէ, Աքայիա, Պեղենիս, որ կոչի Պողէպոնէսիոս, Ակարնէա, Հէպիրոտիս, Իղիւրիս, Ղ(ի)ւքնիտիս, Ադրիակէ, յորմէ ծովն Ա[ն]դրիական, Գաղիա, Ղ(ի)ւսիտանիա, Իտաղիա, Թուսկենէ, Մասաղիա, Կեղտիս, Գաղիա, Սպանոգաղիա, Իբերիա, Սպանիա Մեծ։ 72 Աստ սպառին սահմանքն Յափեթի մինչեւ ի կղզիսն Բրիտանիկեցւոց։ 73 Եւ հային ամենեքին ընդ հիւսիւսի։    74 Եւ այս են կղզիք նոցա. Սիկեղիա, Բրէտանիա, Կւբիւա, Ռոդոս, Քիոս, Ղեսբոս, Կ(ի)ւթերա, Զակիւնթոս, Կեփաղենիա, Իթակէ, Կորկ(ի)ւրա, եւ Կիւ(կ)ղադէս։ 75 Եւ մասն մի յԱսիա, որ անուանեալ կոչի Յովանիա։ 76 Եւ գետն Դկղաթ մեկնէ ի մէջ Մարաց եւ Բաբիւղովնի։ 77 Այս են սահմանք Յափեթի։    78 Որդիք Քամայ. Քուշ, եւ ի նմանէ՝ Եթիովպացիք. Մեստրայիմ, եւ ի նմանէ՝ Եգիպտացիք. Փուդ, եւ ի նմանէ՝ Տրոգղացիք ծակամուտք. Քանաան, եւ ի նմանէ՝ Ափրիկացիք եւ Փիւնիկեցիք։    79 Որդիք Քուշայ՝ Սաբա, եւ Եւիղաթ եւ Սաբեկաթա, եւ Հռեգամայ, եւ Սաբաթա։ 80 Եւ որդիք Հռեգամայ՝ Սաբա եւ Յուդադան։ 81 Եւ Քուշ ծնաւ զՆեբրովդ։ 82 Եւ Եգիպտացիք՝ հանդերձ Մեստրայիմաւ՝ հարբն իւրեանց, առնին ութ, քանզի ասէ, թե Մեստրայիմ ծնաւ զՂուդիիմ, եւ ի նմանէ ծնան Ղիւդացիք. եւ զՆիգիիմ, եւ ի նմանէ՝ Պամփիւղացիք. եւ զՂաբաիմ, եւ ի նմանէ՝ Ղիւբիացիք. եւ զՆեփթաղիիմ, եւ զՊատրոսոնիմ, եւ ի նմանէ՝ Կրետացիք. եւ զՔեսղոնիիմ, եւ ի նմանէ՝ Ղիւկեացիք, յորմէ ելին Փղշտացիք. եւ զԲանաթփթորիիմ, եւ ի նմանէ՝ Դակեացիք, յորոց ելին Փիղիստիիմացիք։    83 Ամենայն ազգք Քանանացւոց հանդերձ Քանանաւ՝ հարբն իւրեանց՝ ԲԺ-ան, քանզի ասէ, թե Քանան ծնաւ զՍիդովն՝ զանդրանիկ իւր, եւ ի նմանէ՝ Սիդովնացիք. եւ զՔետացիս. եւ զՅեբուսացիս. եւ զԱմովրիացիս. եւ զԳերգեսացիս. եւ զԽեւացիս եւ զԱրուակացիս եւ ի նոցանէ՝ Տրիպողիտք. եւ զԱսենացիս. եւ զԱրադիովն, ի նմանէ՝ Արաղացիք. եւ զԾամրիմ, ի նմանէ՝ Որթոսեցիք. եւ զԱմաթի, եւ ի նմանէ՝ Ամաթուսեցիք։ 84 Ընդ ամենայն՝ ազգք ԼԲ. եւ է բնակութիւն նոցա յՌինիկորուրա մինչեւ ի Գադիրովն, որ է ընդ հարաւակողմն։    85 Եւ այս ազգք են՝ որ ծնանին ի նոցանէ. Եթիովպացիք, Տրոգղացիք ծակամուտք, Առէացիք, Սարակինոսք, Իսաբինացիք, ձկնկերք Հեղենացիք, Եգիպտացիք, Փիւնիկացիք, Ղիւբեացիք, Մարմարիդացիք, Կարացիք, Փիւղիտացիք, Միւսացիք, Մոսոնիկեցիք, Փռիւգացիք, Միքոնացիք, Բիւթիւնացիք արեւմտականք, Նոմոդացիք, Ղիւկիացիք, Մարիանդէնացիք, Պամփիւղացիք, Մեսիւգացիք, Պիսիդացիք, Աւգաղիացիք, Կիղիկեցիք, Մաւրիսացիք։    86 Եւ այս ազգք են որ ծնան ի նոցանէ. Կրետացիք, Մագարացիք, Նամադացիք, Մակրոնացիք, Նամասոնացիք։ 87 Սոքա ունին յԵգիպտոսէ մինչեւ ցՈվկիանոս։    88 Եւ այս են կղզիք նոցա. Եպիւկինիա, Իդակորսուդա, Ղիւպադուսա, Գաւղոս, Մեղիտէ, Կերկիւնա, Մէնիգա, Սարդոնիէ, Գաղատէ, Գորսիւնա, Կրէտէ, Գաւրոս, Ղեգե, Թերա, Կարէաթոս, Աստիպաղեա, Քիոս, Ղեսբոս, Տենեդոս, Իսբրոս, Իյարսոս, Սամոս, Կովաս, Կնիդոս, Նիսիւրոս եւ Կիւպրոս մեծ կղզի։    89 Եւ որ գիտեն ի սոցանէ դպրութիւն՝ են այսոքիկ. Փիւնիկեցիք, Եգիպտացիք, Պամփիւղացիք, Փռիւգացիք։ 90 Եւ են սահմանք Քամայ յՌինիկորուրայ, որ մեկնէ զԱսորիս, եւ զԵթովպիէ, եւ ձգին մինչեւ ի Գադիրովն։    91 Եւ այս են անուանք աշխարհաց նոցա. Եգիպտոս. Եթիովպէ, որ հայի ընդ Հնդիկս. եւ միւ(ս) եւս Եթիովպէ, յորմէ Քուշացւոց գետն ելանէ. Եւրիւթրա, որ է Կարմիր ծով, որ հայի ընդ արեւելս. Թեբայիս. Ղիւբիէ, որ ձգի մինչեւ ի Կորկիւրենէս. Սամմարէս. Սիւրտիս, յորում բնակեալ են ազգ քսան Ամովնացւոց. Մակասք. Տաւտամէացիք. Լիւբէ, որ ձգի ի Ղիւպեայ մինչեւ ի Փոքր Սիւրտէոս. Նումիդիա. Մեսուրիս. Մաւրիտանիա, որ ձգի մինչեւ յարձանսն Հերակղեայ, որ կա դէմ յանդիման Գադիրովնի. եւ որ առ ծովեզերբ գաւառսն ունի, որ են ի հիւսիւսոյ՝ զԿիղիկիա, զՊամփիւղիա, զՊիսիդիա, զՄիւսիա, զՂիգոնդնիա, զՓռիւգիա, զԿամաղիա, զՂիւկիա, զԿարիա, զՂիդիա, զմիւս եւս զՄիւսիա, զՏրովադա, զՈվղիդա, զԲ(ի)ւթինիա, զԱռաջին Փռիւգիա։    92 Ունի եւ կղզիս՝ զՍարդովնիա, զԿրէտէ, զԿիւպրոս, եւ զգետն Գեհովն, որ անուանեալ կոչի Նիղոս, որ մեկնէ ի մէջ Քամայ եւ Յափեթի. սկիզբն Երեկորեայց ծովուն, այսինքն է՝ ծով Արեւմտից կոչեցեալ։ 93 Այս են ազգք Քամայ։    94 Երէց որդին Նոյի՝ Սէմ, եւ ի Սէմայ են ազգք ԻԵ, որ բնակեցան յարեւելս։ 95 Որդիք Սէմայ՝ Եղամ, եւ ի նմանէ՝ Եղամացիք Խուժիկք. Ասուր, եւ ի նմանէ՝ Ասորեստանեայք. Արփաքսադ, եւ ի նմանէ՝ Քաղդէացիք. Ղուդ, եւ ի նմանէ՝ Ղազովնացիք. Արամ, եւ ի նմանէ՝ Էետացիք Առաջինք. զսոսա կոտորեաց Աբրաամ։ 96 Եւ որդիք Արամայ՝ Ովս եւ Ուղ, եւ ի նմանէ՝ Ղիդացիք, եւ Գաթեր, ի նմանէ՝ Գասփէնացիք, եւ Մոսոք, եւ ի նմանէ՝ Մասէնացիք։ 97 Եւ Արփաքսադ ծնաւ զՍաղա, Սաղա ծնաւ զԵբեր, եւ ի նմանէ՝ Եբրայեցիք։ 98 Եւ Եբերեայ եղէն Բ որդիք. Փաղեգ, եւ ի նմանէ կարգի ազգն Աբրահամու, եւ Յեկտան ծնաւ զԵղմովդադ, ի նմանէ՝ Հնդիկք. Սաղեփ, եւ ի նմանէ՝ Բակտրիանոսք. եւ զԱսրամովթ, եւ ի նմանէ՝ Արաբացիք. եւ զԵդովրամ, եւ ի նմանէ՝ Կամեղացիք. եւ զԱգովրա, եւ ի նմանէ՝ Արադացիք. զԷզեղ, եւ ի նմանէ՝ Արիանացիք. եւ զԴեկղամ, եւ ի նմանէ՝ Կեդրուսացիք. եւ զԳէբաղ, եւ ի նմանէ՝ Սկիւթացիք. եւ զԱբիմեէղ, եւ ի նմանէ՝ Վրկանիկք. եւ զՍաբաթ, եւ ի նմանէ՝ Արաբացիք Առաջինք. եւ զՈվփիր, եւ ի նմանէ՝ Արամացիք. եւ զԵւիղաթ, եւ ի նմանէ՝ Գիմնոս Սոփիստայք, որ կոչին Մերկիմաստակք։ 99 [Ամենեքեան սոքա յերից որդւոցն Նոյի ազգք ՀԲ]։    100 Եւ է բնակութիւն որդւոցն Սէմայ ի Բակտրոնէ մինչեւ յՌինիկորուրոյն, որ մեկնէ ընդ Ասորիս եւ ընդ Եգիպտոս եւ ընդ ծովն Կարմիր, ի բերանոյ ծովուն, որ է յանդիման Ասինեայ, այսինքն է՝ Հնդկաց աշխարհին։    101 Եւ այս ազգք են, որ եղեն ի նոցանէ. Հեբրայեցիք, որ են Հրեայք, Պարսք, Մարք, Պայկաստան, Արուայիկք, Ասորեստանեայք, Վրկանիկք, Հնդիկք, Տապրիկք, Պարթեւք, Գերմակացիք, Իղամացիք, Քուշանք, Արաբացիք Առաջինք, Կեդարք, Սկիւթացիք, Արաբացիք, Գիմնոս Սոփիստայք, որ կոչին Մերկիմաստք։ 102 Եւ ձգին բնակութիւնք սոցա մինչեւ յՌինիկորուրոն եւ ի Կ(ի)ւղիկիա։    103 Եւ այս ազգք են ի սոցանէ, որ գիտեն դպրութիւն. Եբրայեցիք, որ են Հրեայք, Պարսք, Մարք, Քաղդէացիք, Հնդիկք, Ասորեստանեայք։ 104 Եւ է երկայնութիւն բնակութեան որդւոցն Սէմայ՝ ի Հնդկաց մինչեւ յՌինիկորուրոն, եւ լայնութիւն՝ ի Պարսից եւ ի Բակտրոնէ մինչեւ ի Հնդիկս։    105 Եւ այս են անուանք աշխարհաց նոցա. Պարսք՝ հանդերձ ազգաւքն, որ շուրջ զնոքաւք են, Տապրիկք, Վրկանիկք, Բաբիւղովն, Կոդդուք, Ասորեստան, Միջագետք, Արաբիա Առաջին, Եղամ, Հնդիկք, Արաբիա Փառաւոր, կողմն Ասորւոց, Կոմագենէ, եւ Փիւնիկէ, որ է որդւոցն Սեմայ։    106 Եւ ընդ ամենայն՝ ազգք երից որդւոցն Նոյի՝ ՀԲ։ 107 Եւ ազգք, որոց ընտրին ի միմեանց լեզուք, են այսոքիկ. Եբրայեցիք, Ասորեստանեայք, Քաղդէացիք, Պարսք, Մարք, Արաբացիք, Մադիանացիք, Ադիբէնացիք, Տայիանոսք, Աղամոսանացիք, Տաճիկք, Մոգք, Կասբք, Աղուանք, Հնդիկք, Քուշանք, որ են Եթիոպացիք, Եգիպտացիք, Ղիւբէացիք, Քետացիք, Քանանացիք, Փերեզացիք, Խեւացիք, Ամովրհացիք, Գերգեսացիք, Յէբուսացիք, Եդովմայեցիք, Սամարացիք, Փիւնիկեցիք, Ասորիք, Կիւղիկեցիք, որ են Տարսացիք, Գամիրք, Հայք, Եգերացիք, Վիրք, Սկիւթացիք, Կողքեցիք, Խաղտիք, Բոսպորացիք, Ասինացիք, Սաւրացիք, Ղիւկաովնացիք, Պիսիդացիք, Գաղատացիք, Պափղագովնացիք, Փռիւգացիք, Գուդացիք, Յոյնք, որ են Աքայեցիք, Թեսաղք, Մակեդովնացիք, Թրակացիք, Մ(ի)ւսեցիք, Բեսիւացիք, Դարդանացիք, Սարմատացիք, Գերմանացիք, Պանոնացիք, որ են Պէովնացիք, Նովրիկեցիք, Դաղմատք, Հոռոմք, որ են Ղատէնացիք, Ղիւգրացիք, Գաղիացիք, որ են Կեղտացիք, Ակ(ի)ւտանացիք, Բրիտանացիք, Սպանիացիք, որ են Տ(ի)ւրենացիք, Հոնք, Մաւրացիք, Բակուացիք, Դեղուտացիք, Սեղեւկացիք, Ափրիացիք, Մազիկացիք, Գարամանք, որ են Բերեդացիք, որ երկայնեալ ձգին մինչեւ յԵթիովպիէ։    108 Լաւ համարեցայ համառաւտիւ ցուցանել եւ վասն եկաց ազգաց, որ գնացին յիւրաքանչիւր բնակութենէ եւ չոգան բանակեցան յաւտար տեղիս ուրեք ուրեք։ 109 Եւ արդ սկսանիմք յարեւելից. ի Պարսից եւ ի Մարաց չոգան բնակեցան ի Պարթեւս. եւ ազգքն, որ շուրջ զնոքաւք են, չոգան հասին մինչեւ ի կողմանս Ասորւոց։ 110 Եկք Արաբացւոց՝ Արաբացիք Փառաւորք, քանզի այսպէս անուանեցաւ Արաբիա Փառաւոր։ 111 Եկք Քաղդէացւոցն՝ Միջագետեայք։ 112 Եկք Մադիանացւոց՝ Կինեդոկողպիտք, Տրոգղացիք Ձկնկերք։    113 Եւ ազգս Յունաց՝ Եղղէնացւոց, որ ունին անուանս Ե՝ Յոնիդէս, Արկադէս, Բ[ր]իովտացիք, Եողացիք, Ղակոնացիք, եւ եկք սոցուն են այսոքիկ. Պոնտացիք, Բ(ի)ւթանացիք, Սպանիացիք, Տրովացիք, Ասիանացիք, Կարացիք, Ղիւկիացիք, Պամփիւղացիք, Կիւրէնացիք, եւ կղզիք բազումք, որ ունին զՄիրտովնական համատարածն։    114 Եւ ի սոցանէ կղզիք մետասան շուրջ զծովուն, որ կոչի Հետոմիւրտոս, եւ են այսոքիկ. Անդրոս, Տէնոս, Տեովն, Նաքսոս, Կեովս, Կիրսոս, Դեղոս, Սիւփնոս, Ռենէ, Կիւրնոս, Մարաթոն։ 115 Եւ այղ եւս կղզիք մեծամեծք ԺԲ, յորս եւ քաղաքք բազում բնակեալ են, որ անուանեալ կոչին Սպորադէս, այսինքն՝ ցանք եւ ցիրք, յորս պանդխտութեամբ բնակեցան Յոյնք. եւ են այսոքիկ. Եւբիա, Կրետէ, Սիկեղիա, Կիպրոս, Կովաս, Սամոս, Ռոդոս, Քիոս, Թասոս, Ղեմնոս, Ղեսբոս, Սամովթրակէ։ 116 Եւ են ի Բիոտացւոց՝ Եւբիա, որպէս ի Յունացն՝ յունական քաղաքք ԺԶ։ 117 Եւ են այսոքիկ. Կղազոմինէ, Միւտիւղինէ, Փովկէա, Պրիենէ, Երիւթրէ, Սամոս, Ստեոս, Կողոփոն, Քիոս, Եփեսոս, Սմիւռնա, Պերինթոս, Բ(ի)ւզանտիս, Քաղկեդովն, Պոնտոս եւ Ամիսոս Եղեւթերա։    118 Հռովմայեցւոց եւ Կիտիացւոց ազգք եւ եկք են այսոքիք. Թուսկք, Կիիմէղէսացիք, Պիւկէնացիք, Կամփանացիք, Ապուղէսացիք, Կաղաբերացիք, Ղուկանացիք։ 119 Ազգք եւ եկք Ափրի(կ)ացւոց. Նեբդենացիք, Կինթացիք, Նումիդացիք, Նասամովնացիք։ 120 Եւ են կղզիք Ե, յորս եւ քաղաքք Ե. Սարդոնիա, Կորսիկիա, Գիրբաէ, Եւբենիսեա, Կերկինա, Գաղատէ։ 121 Ազգք եւ եկք Մաւրացւոց. Ղուսինացիք, Մուսուղէնացիք, Տինգիացիք, Կեսարանացիք։    122 Ազգք Սպանիացւոց, որ են. Տիւրէնացիք, Դէտարակոնեսացիք, Ղիւսիտանացիք, Բետիկացիք, Աւտրիգոնացիք, Բասկոնացիք, Կաղիւկեցիք, որ են Աս[պ](տ)որացիք։ 123 Այս են ազգք եւ եկք Գաղիացւոց, որ կոչին Արբուսացիք ՂÉնացիք, Բաղինացիք, Սիկենացիք, Աւրինացիք։ 124 Ազգք եւ եկք Գերմանացւոց են այսոքիկ. Մ(ար)կեմոնացիք, Բերդինէղացիք, Կիւդացիք, Բիւրէնադացիք, Ամոգիւղացիք։ 125 Եւ ազգք եւ եկք Սարմատացւոց՝ Ամաքսիսբացիք, Գրեկացիք, որ կոչին Գրեկոսարմատք։    126 Եւ զայս եւս լաւ համարեցայ յայտ առնել քեզ՝ զանգէտ կողմանս ամենայն ազգաց եւ զլերինս անուանիս եւ զգետս երեւելիս, որպէս զի եւ յայսցանէ մի ինչ անտեղեակ գտանիցիս։    127 Եւ արդ սկսանիմ ասել զազգացն, եւ առնեմ սկիզբն յարեւելից։ 128 Արուայաստան եւ Տաճկաստան անդր քան զԱրաբացիս են։ 129 Տաճիկքն բուն անդր քան զՏաճկաստան է։ 130 Եւ Աղուանք անդր են քան զԴրունս Կասպից։ 131 Եւ Մեծն Մադիան, ընդ որս մարտեաւն Մովսէս, է անդր քան զԿարմիր ծով։ 132 Եւ Փոքր Մադիամ՝ մերձ առ նա, սահմանակիցք են Եգիպտոսի, ուր թագաւորեացն Ռագուէղ՝ աներ Մովսէսի։ 133 Եւ անդր քան զԳամիրս, յաջմէ կողմանէ՝ Հայք, Եգերացիք, Վիրք, Կողքեցիք, Սկիւթացիք, Բոսպորացիք, Խաղտիք, Նասացիք, որ կոչին Սանիտացիք, որ ձգին մինչեւ ի Պոնտոս, ուր էր բանակն Ափսարովսայ, եւ Սեբաստոպողիս եւ նաւահանգիստն հիւսիւսոյ եւ Փասիս գետ։ 134 Եւ հասանեն ազգքս այսոքիկ մինչեւ ի Տրապեզունտ։    135 Այս են անուանք տասն եւ երկուց լերանցն անուանեաց. Լիբանան, Կաւկաս, Տաւրոս, Ատղաս, Պառնասոս, Կիւթերոն, Եղիկոն, Պարթենիոս, Մասիք, Ղիւկաբանտոս, Պենիովս, Ողիմպոս։    136 Գետք մեծամեծք եւ անուանիք են քառասուն. Հինդոս, որ է Փիսովն, Նիղոս, որ է Գիհովն, Դկղաթ, Եւփրատ, որ է Արածանի, Իովրդանան, Կէփ(իսոս), Տանայիս, Եկմէնոս, Եղիմանթոս, Հաղիս, Ասորպիս, Թերմոդոն, Երասխ, Կուր գետ, Բովրիսթենէս, Աղփիոս, Տաւրոս, Եւրոտոս, Մեանդրոս, Երմոս, Աքսիոս, Պիւրամոս, Բլոս, Եբրոն, Սանգարիս, Քեղոոս, Պտէնէոս, Եւէնոս, Եպարքիոս, Կահիւստոս, Ս(ի)ւմոիս, Սկամանդրոս, Ստիւմոն, Պարթենիոս, Իստրոս, Ռէնոս, Բետէս, Րոդանոս, Եւրիգանոս, Թիբրիս, որ այժմ անուանեալ կոչի Տիբերիոս. ընդ ամենայն՝ Խ։    137 Արդ՝ վասն զի յայտ եղեւ վասն ազգացն՝ յերից որդւոցն Նոյի, որ ընդ ամենայն երկիր սփռեցան, թե ով յումէ ծնաւ։ 138 Սէմ՝ անդրանիկ, կալաւ զկողմն արեւելից, Քամ՝ զկողմն հարաւոյ, Յաբեթ զկողմանս արեւմտից եւ հիւսիւսոյ։139 Պարտ եւ պատշաճ է այսուհետեւ ընթանալ զհետ ամացն թուոց։    140 Փաղէկ եղեալ ամաց ՃԼ ծնաւ զՌագաւ։ 141 Ռագաւ եղեալ ամաց ՃԼԲ-ուց՝ ծնաւ զՍերուք։ 142 Սերուք եղեալ ամաց ՃԼ-ից՝ ծնաւ զՆաքովր։ 143 Նաքովր եղեալ ամաց ՀԹ ծնաւ զԹարայ։ 144 Թարայ եղեալ ամաց Հ-ից՝ ծնաւ զԱբրահամ։    145 Աբրահամ էր ամաց ՀԵ-ից ի ժամանակի, իբրեւ հրաման ետ Աստուած՝ ելանել նմա ի տանէ հարց իւրոց եւ գալ յերկիրն Քանանացւոց։ 146 Արդ՝ առնին ի բաժանմանց երկրի մինչեւ ի գալ Աբրահամու յերկիրն Քանանացւոց՝ ազգք Ե, ամք ՈԺԶ. եւ յԱդամայ՝ ազգք Ի, ամք ՎՅՁԴ։    147 Բնակեաց Աբրահամ յերկիրն Քանանացւոց ամս ԻԵ. եւ ապա ծնաւ զԻսահակ։ 148 Իսահակ եղեալ ամաց Կ-ից՝ ծնաւ զՅակովբ։ 149 Յակովբ եղեալ ամաց ՁԷ ծնաւ զՂեւի։ 150 Ղեւի եղեալ ամաց ԽԶ-ից՝ ծնաւ զԿահաթ։ 151 Կահաթ եղեալ ամաց Կ-ից՝ ծնաւ զԱմրամ։ 152 Ամրամ եղեալ ամաց Հ-ից՝ ծնաւ զԱհարովն։ 153 Եւ յամին ութսներորդի երրորդի կենացն Ահարովնի ելին որդիքն Իսրայէղի յերկրէն Եգիպտացւոց ի ձեռն Մովսէսի առաջնորդին իւրեանց։ 154 Եւ առնին ամենայն ամք բնակութեան որդւոցն Իսրայէղի յերկրին Եգիպտացւոց՝ ամս ՆԼ, եւ յանապատին՝ ամս քառասուն։    155 Յէսու որդի Նաւեայ իբրեւ անց ընդ Յորդանան գետ, եկեաց յերկրին Քանանացւոց ամս ԻԷ. եւ ի պատերազմունսն՝ ամս Զ. յետ ժառանգեցուցանելոյ զերկիրն վիճակաւք եկաց ամս քսան եւ մի։ 156 Արդ՝ առնին, յորմէ հետէ եկն Աբրահամ յերկիրն Քանանու, մինչեւ ի մեռանելն Յեսուայ որդւոյ Նաւեայ՝ ազգք Է, ամք ՇԱ. եւ յԱդամայ՝ ազգք ԻԷ, ամք՝ ՎՊՁԴ։    157 Եւ յետ մահուանն Յեսուայ կալան ծէրքն Լ ամ։ 158 Եւ յետ այնորիկ մեղան ժողովուրդն, եւ մատնեցան Քուսանայ արքայի Միջագետաց եւ ծառայեցին նմա ամս Ը։ 159 Եւ իբրեւ աղաղակեցին առ Աստուած, յարոյց նոցա իշխան զԳոթոնիէղ զեղբայր Քաղեբայ զկրտսեր, որ էր ի ցեղէՅուդայ։ 160 Սա մարտեաւ ընդ Քուսանայ եւ սպան զնա. եւ տիրեաց ժողովրդեանն ամս Խ։ 161 [Յաւուրս Սամեդարայ Պռ(ո)միթեւս, Եւպիմ(ի)ւթէս, Պիսոս, Ատղաս, Պանոպտէս, Դեւկաղիոն ճանաչեին]։    162 Դարձեալ մեղուցեալ մատնեցան Եգղովմայ արքայի Մովաբու եւ ծառայեցին նմա ամս ԺԸ։ 163 Եւ իբրեւ դարձեալ աղաղակեցին առ Աստուած, յարոյց նոցա իշխան զԱւովդ յազգէ Եփրեմի, որ սպան զԵգղովմ եւ տիրեաց ժողովրդեանն ամս Ձ։ 164 Յետ մահուանն Աւովդայ (É) մեղաւ ժողովուրդն, եւ մատնեցան Յաբիսայ արքայի Քանանացւոց ամս Ի ծառայեալ նմա։    165 Ի սորա աւուրս մարգարէացաւ Դեբովրա՝ կին Աղփիդովթայ յազգէ Եփրեմի։ 166 Եւ ի նորա ձեռն տիրեաց զաւրու որդւոցն Իսրայէղի Բարակ՝ որդի Աբենեւմայ ի ցեղէ Նեփթաղէմայ։ 167 Սա մարտեաւ ընդ Սիսարայի սպարապետին Յաբինայ, եւ յաղթեաց նմա եւ տիրեաց որդւոցն Իսրայէղի։ 168 Եւ դատեցաւ Դեբովրա(յ) զժողովուրդն ամս Խ։ 169 Յաւուրս Դեբովրայ մարգարէուրհւոյ, որ ընդ Բարակայ՝ որք ի Դիոսէ վիպասանին. ուստի Պիպկոս անուանեալն Զեւս՝ Կրոնայ ազգական՝ յարեւմուտս թագաւորեաց. որ ունէր դստերս Երովպէմենոս, Անտիոպէ, Աղկմենէ, Սեղղենէ, Դանաովէ, Պերս[ս]եւս. ե(ւ) Ղէդա կին Զեւսա(յ)։ 170 Զեւս՝ կենդանութիւն կոչի, եւ Ղէդա՝ աւդ, վասն տուրեւառ շնչոց։    171 Յետ մահուանն Դեբովրայ մեղաւ ժողովուրդն, եւ մատնեցան Մադիանացւոց ամս Է։ 172 Ի սոցա վերայ չոգաւ Գեդէովն Յ արամբ եւ սատակեաց կորոյս ի նոցանէ բեւրս ԺԲ։ 173 Սա տիրեաց ժողովրդեանն ամս Խ, որ էր յազգէն Մանասէի։ 174 Յաւուրս Գեդէովնի՝ Զէթոս եւ Ամփիովն, որդիք Զեւսա, երեւեին։ 175 Եւ սորին որդի Աբիմեղեք՝ ամս Գ։ 176 Յաւուրս Աբիմեղեքայ՝ որք ըստ Գանեմիդեայն եւ Պէրսեայ եւ որք ըստ Երակղեայն եւ Արգոսին եւ որք ըստ Ղիկուրգոսի Աւրինադրի էին՝ ճանաչէին։    177 Յետ սորա տիրեաց Թովղա՝ որդի Փիղեայ Աքարեանց, որ էր ի ցեղէն Եփրեմի, եւ տիրեաց ամս ԻԴ։ 178 Յետ սորա Յայիր Գաղաադացի՝ յազգէ Մանասէի, եւ տիրեց ամս ԻԲ։ 179 Եւ յետ սորա մեղաւ ժողովուրդն, եւ մատնեցան Ամովնացւոց ամս ԺԸ։ 180 Եւ աղաղակեցին առ Աստուած, եւ յարոյց նոցա իշխան զՅեփթայե Գաղա[յ]ադացի՝ յազգէ Մանասէի. եւ տիրեաց ամս Զ։ 181 Յետ սորա տիրեաց Եսեբովն Բեթղէեմացի՝ յազգէ Յուդա՝ ամս Է։ 182 Յետ սորա տիրեաց Աղղովն յազգէ Զաբուղովնի ամս Ժ։ 183 Յետ սորա տիրեաց Եբրովն, որդի Աղեղայ Ափրաթովնացի, յազգէ Եփրեմի՝ ամս Ը։    184 Յետ սորա մեղաւ ժողովուրդն, եւ մատնեցան այղազգեաց ամս Խ։ 185 Եւ իբրեւ դարձան, յարոյց նոցա իշխան զՍամփսովն որդի Մանուեայ, յազգէ Դանայ, որ մարտեաւ ընդ այղազգիսն. եւ տիրեաց ամս Ի։ 186 Յաւուրս Սամփսովնի՝ Դէդաղ, որ հիւսն Մաժան կոչի, եւ Երակղէս՝ որդի Զեւսայ, ի յԱղկմենայ ծնեալ, եւ Երմէս եռամեծ երեւեին։ 187 [Յետ սորա տիրեաց Սամեգար՝ ամս Լ]։    188 Յետ այսորիկ անիշխանութիւնն կալաւ, որպէս Ափրիկանոսն պատմէ, ամս Խ։ 189 Յետ սորա Հեղի քահանայ դատեաց զժողովուրդն՝ ամս Ի։ 190 Եւ տապանակն Աստուծոյ եղեւ առ այղազգիսն ամիսս Է։ 191 Յաւուրս Հեղեայ քահանայի Իղիոն հրկէզ եղեւ, եւ քաջքն ի մաւտ կային։    192 Յետ սորա՝ Սամուէղ մարգարե, որ աւծ զՍաւուղ ի թագաւոր։ 193 Եւ յետ այսորիկ դարձոյց Սամուէղ զտապանակն յայղազգեացն եւ եդ ի տան Ամինադաբայ։ 194 Եւ եկաց անդ ամս Ի եւ դատեաց զԻսրայէղ ամս ԻԲ։ 195 Եւ թագաւորեաց Սաւուղ ամս Խ. եւ էր նորա սպարապետ Աբեննէր որդի Ներեայ։    196 Յետ այսորիկ իբրեւ թագաւորեաց Դաւիթ, եհան զտապանակ կտակարանացն ի տանէ Ամինադաբայ, եւ ի հանելն թիւրեաց զնա եզնն. իբրեւ մատեաւ ուղղել զնա Ոզիա՝ զահի հարաւ անդէն եւ մեռաւ։ 197 Եւ իբրեւ ետես զայն Դաւիթ՝ զահի հարաւ եւ եդ զտապանակն ի տան Աբեդդարայ Գեթացւոյ. եւ եկաց անդ ամիսս Գ։ 198 Այս Սամուէղ աւծ զԴաւիթ ի թագաւոր։ 199 Եւ առնին ի Յէսուայ որդւոյ Նաւեայ մինչեւ յառնուլն Դաւթի զթագաւորութիւնն, որ էր յազգէ Յուդայ, ազգք Է, ամք ՆՁԷ. եւ յԱդամայ՝ ազգք ԼԴ, ամք՝ ՏՅԿԴ։    200 Յետ այսորիկ թագաւորեաց Դաւիթ ամս Խ եւ ամիսս Զ. ի Քեբրովն՝ ամս Է, եւ ամիսս Զ, եւ յԵրուսաղէմ՝ ամս ԼԳ։ 201 Ի սորա աւուրս էր քահանայապետ Աբիաթար՝ որդի Աբիմեղեքայ. եւ ի միւսմէ ցեղէն՝ Սադովկ։ 202 Եւ մարգարէանային յաւուրս Դաւթի՝ Գադ, Նաթան, եւ Ասափ։ 203 Եւ էր սպարապետ Դաւթի Յովաբ՝ որդի Սարուհեայ, քեռ Դաւթի. սա թուեաց զցեղն Իսրայէղի։ 204 Եւ էր թիւն, զոր թուեաց Յովաբ՝ որդի Սարուհեայ, զորդւոցն Իսրայէղի անձինք իբրեւ հազարիցս եւ ՃՌ, եւ որդիքն Յուդայ՝ ՆՀՌ. բայց Ղեւի եւ Բենիամին ոչ թուեցան։ 205 Եւ վասն թուելոյն նորա զԻսրայէղ անկան յԻսրայէղէ ՀՌ։    206 Յետ Դաւթի թագաւորեաց Սողոմովն, որդի նորա, ամս Խ։ 207 Եւ ի նորա աւուրս դարձեալ մարգարէանայր Նաթան եւ Աքիա Սեղովնացի. եւ քահանայապետ նորա էր Սադովկ։    208 Յետ նորա թագաւորեաց Ռոբովամ, որդի իւր, ամս ԺԷ. առ սովաւ բաժանեցաւ թագաւորութիւնն։ 209 Եւ ի Սամարիա թագաւորեաց Յորոբովամ՝ ծառայ Սողոմովնի, յազգէ Եփրեմի. եւ մարգարէանայր առ Յորոբովամաւ Աքիաս Սեղովնացի, եւ Սամեաս՝ որդի Հեղումայ։    210 Յետ սորա թագաւորեաց Աբիա՝ որդի իւր, ամս Զ։ 211 Յետ սորա թագաւորեաց Ասսա՝ որդի նորա, ամս ԽԱ. սորա ի ծերութեան ցաւեցին ոտք իւր։ 212 Եւ մարգարէանայր յաւուրս նորա Անանիայ։    213 Յետ սորա թագաւորեաց Յովսափատ՝ որդի իւր, ամս ԻԵ։ 214 Ի սորա աւուրս մարգարէանայր Եղիաս, եւ Միքեէ որդի Յեմբղեայ, եւ Աբդիու որդի Անանիա. եւ էր յաւուրս Միքէի մարգարէ մի սուտանուն՝ Սեդեկիայ, որդի Քանանու։    215 Յետ սորա թագաւորեաց Յովրամ՝ որդի իւր, ամ Ի. ի սորա աւուրս մարգարէանայր Եղիա, եւ յետ նորա՝ Եղիսեէս։    216 Յետ սորա թագաւորեաց Ոքոզիա՝ որդի իւր, ամ Ա։ 217 Ի սորա աւուրս կերաւ ժողովուրդն ի Սամարիա զորդիս իւրեանց եւ զաղբ աղաւնեաց։ 218 Ի ժամանակին իբրեւ թագաւորեալ էր Յովրամ ի Սամարիա եւ յաւուրս Ոքոզիա(յ) մարգարէանայր Եղիսէոս, եւ Աբադադովնէ։    219 Յետ սորա թագաւորեաց Գոթողիա, մայր Ոքոզիա, ամս Ը։ 220 Սա կոտորեաց զթոռունս իւր, զի յազգէ էր Աքաաբու արքայի Իսրայէղի. բայց քո(յ)րն Ոքոզիա(յ) եւ Յովսաբէն՝ կին Յովիդայեի քահանայապետի՝ գողացան զՅովաս որդի Ոքոզիա. եւ ի նորա վերայ եդ Յովիդայէ զթագաւորութիւնն։ 221 Եւ մարգարէանայր առ Գոթողիաւ Եղիսեոս։    222 Առ Յովիդայէ քահանայապետիւ իմաստասէրք էին Սէնեփովն եւ Պղատովն եւ Սոփոկղէս, Երատղիտոս եւ Հերոդոտոս. եւ Իւրիպիդէս ողբերգակ եւ Սոկրատէս ճարտասան եւ Փիդիաս հրաշագործ եւ Թեեմտեոս ուսումնատուր եւ Դեմոկրիտոս Աբգիրացի եւ Իպոկրատէս բուժական եւ Թուկիդիդէս ճարտասան եւ Մեղիտէս եւ Եմպեդոկղէս եւ Գորգիա, Զէնոն, Սոկրատէս, Պարմենիդէս, Պերիկդէս, Պողիս եւ Արիստոփանէս կատ(ակ)երգակ երեւեին։    223 Յետ սորա թագաւորեաց Յովաս՝ որդի Ոքոզիա՝ ամս Խ։ 224 Սա սպան զԶաքարիա որդի Յովիդայեի քահանայապետի։ 225 Յետ սորա թագաւորեաց Ամասիա՝ որդի իւր՝ ամս ԻԹ։    226 Յետ սորա թագաւորեաց Ոզիաս՝ որդի իւր՝ ամս ԾԲ. սա բորոտեցաւ եւ մեռաւ։ 227 Եւ դատէր յաւուրս նորա զժողովուրդն Յովաթամ՝ որդի նորա, որ չեւ եւս էր թագաւորեալ։ 228 Եւ մարգարէանային յաւուրսն Ոզիա Ամովս եւ Եսայի՝ որդի իւր, եւ Ովսեէ՝ որդի Բէովրայ, եւ Յովնան՝ որդի Ամաթեայ՝ ի Դովմերեայ։    229 Յետ սորա թագաւորեաց Յովաթամ՝ որդի իւր, ամս ԺԶ-ան։ 230 Առ սովաւ մարգարէանային Եսայի եւ Ովսեէ եւ Միքէ Մորստացի եւ Յովեղ՝ որդի Բաթուեղի։    231 Յետ սորա թագաւորեաց Աքազ՝ որդի իւր, ամս ԺԶ։ 232 Ի սորա աւուրս մարգարէանային Եսայի եւ Ովսեէ, եւ պաշտէր զքահանայապետութիւնն Ուրիաս։ 233 Ի սորա աւուրս Սաղմանասար արքայ Ասորեստանեաց փոխեաց զբնակիչս Սամարեայ ի Մարս եւ ի Բաբեղովն։    234 Յետ սորա թագաւորեաց Եզեկիաս որդի իւր, ամս ԻԹ։ 235 Առ նովաւ մարգարէանային Եսայի, Ովսեէ եւ Միքեէ։ 236 Յետ սորա թագաւորեաց Մանասէ՝ որդի իւր, ամս ԾԵ։ 237 Յետ սորա թագաւորեաց Ամովն որդի իւր, ամս ԺԲ։    238 Յետ սորա թագաւորեաց Յովսիա՝ որդի իւր, ամս ԼԱ։ 239 Սա եդ զխաղխաղակոյտ ոսկերաց մարդկան ի վերայ պատկերաց կռոցն, որպէս եւ գրեալ է։ 240 Ի սորա աւուրս եղեւ Զատիկն յամի ութուտասաներորդի թագաւորութեան իւրոյ։ 241 Քանզի յորմէ հետէ մեռաւ Յեսու՝ որդի Նաւեայ, ոչ արար Զատիկ ժողովուրդն մինչեւ ցայնժամ։ 242 Եւ Քեղկիա քահանայ՝ հայր Երեմիայի մարգարէի, եգիտ ի տաճարին զԳիրս աւրինացն՝ յԸ ու Ժ-երորդի ամին Յովսիա(յ) արքայի։ 243 Ի սորա աւուրս մարգարէանային Ողդա՝ կին Սեղեմեայ հանդերձապետի՝ որդւոյ քահանայապետին. եւ Սոփովնիա, եւ Երեմիա։ 244 Եւ առ Երեմիայիւ էր մարգարէ մի սուտ, Անանիա անուն նորա։    245 Յետ սորա թագաւորեաց Յովաքազ որդի իւր, ամս Գ։ 246 Զսա կապեաց Նեքաւով արքայ Եգիպտացւոց եւ իջոյց յԵգիպտոս։ 247 Եւ անդ կացոյց զԵղիակիմ եղբայր նորա, որ եւ Յովակիմ կոչեցաւ։ 248 Ի սորա աւուրս մարգարէանային Երեմիայ, եւ Բուզի, եւ Ուրիա՝ որդի Սամեայ ի Կարիաթարիմ գեղջէ։ 249 Եւ թագաւորեաց ամս ԺԱ։ 250 Զսա կապեաց Նաբուքոդոնոսոր պղնձի կապանաւք եւ տարաւ ի Բաբիղովն։    251 Յետ սորա թագաւորեաց Յովակիմ որդի իւր ամս Գ։ 252 Եւ զսա տարաւ առ իւր Նաբուքոդոնոսոր արքայ Բաբեղացւոց, եւ զայղս ընդ նմա. եւ կացոյց փոխանակ նորա զՍեդեկիա, որ կոչեցաւ Յեքովնիա։ 253 Սա էր եղբայր Յովակիմա(յ) արքայի, որ թագաւորեաց ամս ԺԱ. եւ յԲԺ-երորդ ամին տարաւ զնա Նաբուքոդոնոսոր ի Բաբեղովն աչաւք խաւարելաւք։ 254 Ապա եւ զժողովուրդն փոխէր առ ինքն, բայց ի սակաւուցն, որք իջին յԵգիպտոս։    255 Եւ մարգարէանային յաւուրս Սեդեկիա(յ) Երեմիայ եւ Ամբակում։ 256 Եւ յամի Ե թագաւորութեան նորա մարգարէացաւ Եզեկիէղ ի Բաբելովն. եւ յետ սորա մարգարէացաւ Նաւում ի Բաբեղովն, եւ Մաղաքիա, եւ Դանիէլ։ 257 Եւ տեսանէ զտեսիլ Է-երորդացն, յառաջին ամի թագաւորութեանն Դարեհի որդւոյ Արշաւրայ, ի զաւակէ Մարաց, որ թագաւորեաց ի վերայ տէրութեանն Քաղդէացւոց։ 258 Յետ սորա թագաւորեաց Կիւրոս. եւ յամի երկրորդի թագաւորութեան իւրոյ եհան զժողովուրդն՝ երթալ յԵրուսաղէմ։ 259 Եւ մինչ շինէր տաճարն, մարգարէանային ի միասին Անգեոս եւ Զաքարիաս։ 260 Եւ յետ Անգեայ եւ Զաքարեա(յ) Նէեմի՝ որդի Աքեղեայ, յազգէ Իսրայէղի, որ շինեաց զքաղաքն Երուսաղէմ. եւ էր տակառապետ Արտաշէսի արքայի Պարսից։    261 Յետ սորա Եսթերայ եւ Մուրդքէի պատմութիւնն կարգի։ 262 Արդ առին ի Դաւթայ մինչեւ ի Սեդեկիայ եւ ի գերութիւնն Յեքովնիա(յ) ազգք ԺԵ, ամք՝ ՆՀԳ եւ ամիսք Թ։ 263 Եւ յԱդամայ մինչեւ ի գերութիւնն Բաբեղացւոց, որ եղեւ յաւուրս Յեքոնիայ, ազգք՝ ԾԱ, ամք՝ ՏՊԽԲ, ամիսք՝ Թ։    264 Եւ ի գերութենէն Բաբեղացւոց մինչեւ ի ծնունդն Քրիստոսի՝ ազգք ԴԺ, ամք՝ ՇԿ։ 265 Եւ ի ծննդենէն Քրիստոսի մինչեւ ի չարչարանս նորին ամք ԼԳ։ 266 Եւ ի չարչարանացն Քրիստոսի մինչեւ յամն ԲԺ-աներորդ Ի-երորդ առաջնորդի թագաւորին Հոռոմոց Աղեքսանդրի առնին ամք ՄԵ, եւ ամիսք Զ։    267 Եւ յԱղեքսանդրէ Մամեայ մինչեւ յԱրկադէս եւ յՈնորէս՝ որդիս Թէոդոսի՝ ամք ՃՀԷ, եւ ամիս Ա։ 268 Եւ յԱդամայ մինչեւ յառաջին ամն Արկադեա(յ)՝ ամք ՐՋԲ, յոբեղեանք՝ ՃԺԲ։[Բ]1 Աբիդենոս պատմագրի։    2 Քան զի առ Եզեկիա(յ)իւ թագաւորեաց Սենեքերիմ՝ ամս ԺԸ. եւ յետ նորա՝ որդի իւր՝ Ասորդան՝ ամս Ը։ 3 Եւ ապա՝ Սամուգէս՝ ամս ԻԱ։ 4 Եւ յետ Սամուգէ Սարդանպաւղոս թագաւորեաց ամս ԻԱ։ 5 Սա առաքեաց առ Աժդահակ Մարաց նահապետ, խնդրեաց զդուստր նորա ի կնութիւն Նաբուգոդոնոսորա(յ) որդո(յ) իւրո(յ)։    6 Եւ ապա թագաւորեաց Նաբուգոդոնոսոր՝ ամս ԽԳ։ 7 Յետ նորա՝ որդի իւր Բաղտասար՝ ամս ԺԲ։ 8 Ընդ ամենայնն՝ ՁԶ թագաւորք, զոր յանուանէ յիշէ Բազմավէպն։9 Պարսից թագաւորք։    10 Կիւրոս թագաւորեաց ամս Լ։ 11 Կամբիւսէս՝ ամս Ը։ 12 Մոգքն ամիսս Է։    13 Դարեհ Վշտասպեան ամս ԼԶ։ 14 Առ Դարեհիւ Զորաբաբէղ՝ Եբրայեցւոց վերակացու եղեալ, հանդերձ Յեսուաւ քահանայապետիւ, եւ կատարեաց զշինուած տաճարին. եւ մարգարէանային Անգեոս եւ Զաքարիաս։    15 Քսերքսէս Դարեհեան թագաւորեաց ամս ԻԱ։ 16 Արտաւան՝ ամս Է։    17 Արտաշէս Երկայնաձեռն՝ ամս Խ։ 18 Առ նովաւ ելեալ Եզրաս յԵրուսաղէմ՝ ուսուցանէր զԱւրէնսն։ 19 Եւ ի Ի-երորդի ամի նորին թագաւորութեան Նեէմի, տակառապետ թագաւորին, խնդրեալ ի նմանէն եւ հրաման առեալ ել յԵրուսաղէմ եւ շինեաց զպարիսպ քաղաքին եւ կազմեաց զհրապարակն եւ զփողոցս նորա։    20 Երկրորդ Քսերքսէս թագաւորեաց ամիսս Բ։ 21 Սոգդիանոս ամիսս Է։ 22 Դարեհ Խորթ՝ ամս ԺԹ։ 23 Արտաշէս Ուշիմ թագաւորեաց ամս Խ։ 24 Արտաշէս, որ եւ Ովքոս՝ ամս Զ։ 25 Արմես Ովքու ամս Դ։    26 Դարեհ Արսամայ թագաւորեաց ամս Զ։ 27 Զնա սպանեալ Աղեքսանդրի՝ յԷ-երորդ ամի թագաւորութեան իւրում եւ եբարձ զթագաւորութիւնն ի Պարսից, որ տեւեալն էր ամս ՄԼ, եւ թագաւորեաց ընդ նորա այղ եւս Ե ամ, եւ ամիսս Է, յետ ունելոյն զԲաբիղովն, եւ շինեաց զԱղեքսանդրեւ զԵգիպտոս։ 28 Եւ ընդ ամենայն եղեն աւուրք թագաւորութեան նորա ամք ԺԲ եւ ամիսք Է։29 Յետ Աղեքսանդրի թագաւորեաց յԵգիպտոս, յԱղեքսանդր քաղաքի.    30 Պտղոմեոս Ղագոս՝ ամս Խ։ 31 Պտղոմէոս Եղբայրասէր թագաւորեաց ամս ԼԷ։ 32 Առ սովաւ Եբրայեցւոց իմաստունքն զԱւրէնսն թարգմանեցին։    33 Պտղոմէոս Բարերար թագաւորեաց ամս ԻԶ։ 34 Առ սովաւ էր Յեսու Սիրաքայ որ զամենայն արուեստ իմաստութեանն կարգեաց։    35 Պտղոմէոս Հայրասէր թագաւորեաց ամս ԺԷ։ 36 Պտղոմէոս Մայրասէր թագաւորեաց ամս ԻԴ։ 37 Առ սովաւ Մակաբայեցւոցն գիրքն կատարեցան։    38 Պտղոմէոս Բարերար թագաւորեաց ամս ԻԹ։ 39 Պտղոմէոս Փրկիչ թագաւորեաց ամս ԺԵ։ 40 Պտղոմէոս, որ եւ Աղեքսանդրոս ամս ԺԲ։ 41 Պտղոմէոս՝ եղբայր Աղեքսանդրի՝ ամս ութ։ 42 Պտղոմէոս, որ եւ Դիոնիսիոս ամս Ը։    43 Պտղոմեուսա դուստր Կղեովպատրայ ամս ԻԲ։ 44 Զնա սպանեալ Աւգոստի կայսեր ի ԴԺ-աներորդի ամի թագաւորութեանն իւրոյ՝ կալաւ զԵգիպտոս՝ բարձեալ զթագաւորութիւն Պտղոմեայցն, որ տեւեաց ամս ՄՂԴ։45 Իշխանք Եբրայեցւոց, որք ի քահանայից անտի առաջնորդեցին ժողովրդեան՝ որդւոցն Իսրայէղի, յետ դարձին ի Բաբեղովնէ։    46 Յէսու որդի Յովսեդեկեայ, հանդերձ Զորոբաբեղիւ՝ առ Կիւրոսիւ թագաւորաւ։ 47 Յակիմոս որդի Յէսուայ։ 48 Եղիասիբոս որդի Յակիմայ։ 49 Յովդայէ որդի Ասիբայ։ 50 Յովաննէս որդի Յովդայեայ։ 51 Յուդաս որդի Յովաննու, առ որով Աղեքսանդրոս զԱղեքսանդր շինեաց, եւ եկեալ յԵրուսաղէմ՝ Աստուծոյ երկիր եպագ։    52 Ովնիաս որդի Ադդայ։ 53 Եղեազարոս, առ որով Հ-ունքն զաստուածեղէն Գիրս թարգմանեցին։ 54 Ովնիաս որդի Սիմովնի, եղբայր Եղեազարու։ 55 Սիմովն, առ որով Յէսու Սիրաքայ ճանաչէր։ 56 Ովնիաս, առ որով Անտիոքոս զՀրեայս պաշարէր եւ ի հեթանոսութիւն դառնալ բռնադատէր։ 57 Յետ որոյ եւ Յուդաս, որ կոչէրն Մակաբէոս. սա սրբեաց զաշխարհն յամպարշտաց անտի։    58 Յետ որոյ քահանայապետ եղեւ Յովնաթան եղբայր Յուդայի։ 59 Սիմովն եղբայր Յովնաթանու։ 60 Յովաննէս՝ որդի Սիմովնի, որ է Հիւրկանոս։ 61 Արիստոբուղոս, որ նախ թագ եդ թագաւորական՝ առ քահանայապետութեամբն զոր ունէր։ 62 Եւ Յաննէոս, որ կոչէր Աղեքսանդրոս թագաւոր միանգամայն եւ քահանայապետ։    63 Արդ մինչեւ ի նա աւծեալքն, որ եղեն իշխանք, ի Կիւրոսէ տեւեալ ամս ՆՁԳ, որք լինին Է-երորդք ամաց՝ ԿԹ։ 64 Որք եւ առ Դանիէղիւ ասացան զայս աւրինակ, թե գիտասցես եւ իմասցիս յելից բանին տալ պատասխանի։ 65 Եւ ի շինածոյն Երուսաղէմի մինչեւ ցաւծեալն առաջնորդ եւ Է-երորդք ԿԲ։ 66 Առաջին Է-երորդքն թուին ի Կիւրոսէ ի Դարեհ, առ որովք շինուածք տաճարին կատարեցաւ. իսկ այղ եւս ԿԲ Է-երորդքն ձգին ի Դարեհէ ի յառաջիկայսս։    67 Յաննէոս, որ եւ Աղեքսանդրոս՝ աւծեալ եւ առաջնորդ, իբրու թէ ասէր զինքն թագաւոր եւ քահանայապետ. առ որով սպառեցան որք ըստ յաջորդութեանն ի քահանայիցն առաջնորդք եւ աւծեալք ի մարգարէութենէն անուանեցան։    68 Յետ որոյ թագաւորէ Սաղինա, որ էր կին Աղեքսանդրի։ 69 Վասն որոյ հակառակութիւն եղեալ ընդ միմեանս որդւոցն նորա, Պոմպէոս զաւրավար Հռովմայեցւոց պաշարեալ զքաղաքն Երուսաղէմ՝ ունի. եւ մտանէ ի տաճարն։ 70 Յայնժամ ամենայն ազգն Հրեից ընդ հարկաւք եղեն Հռովմայեցւոց։ 71 Եւ տայ Պոմպէոս զքահանայապետութիւնն Հիւրկանեայ, եւ զԱնտիպատրոս ոմն՝ զԱսկաղովնացի ի Պաղեստինի վերայ կացուցանէ։ 72 Առ որով նախ Հռովմայեցւոց միահեծան Գայիոս Յուղիոս կայսր թագաւորեաց ամս չորք եւ ամիսս Է։    73 Աւգոստոս թագաւորեաց ամս ԾԶ, եւ ամիսս Զ։ 74 Սա զԵբրայեցւոց թագաւորութիւնն ի ԱԺ-երորդ ամի թագաւորութեան իւրոյ տայ հեթանոսաց, Հերովդի ումեմն՝ որդւոյ Անտիպատրոսի Ասկաղովնացւոյ, որոյ զՀիւրկանոսն սպանեալ էր. ոչ եւս որոց ըստ յաջորդութիւնն էր, այղ եւ գձուձ ոմանց զքահանայապետութիւնն բաժանէր։    75 Առ որով ծնեալ Տեառնն եւ Փրկչին մերոյ Յիսուսի Քրիստոսի լնու եւ մարգարէութիւնն Մովսէսի եւ Յակովբու, որ ասէն, թե մի պակասիցէ իշխան ի Յուդայ, եւ մի պետ յերանաց նորա, մինչեւ եկեսցէ որոյ Էն, եւ նա է ակնկալութիւն հեթանոսաց։ 76 Ծնանի Փրկիչն մեր եւ Տէր ի Խ-երորդ երկրորդ ամի Աւգոստեայ։ 77 Եւ թագաւորէ Հրէից Հերովդէս ամս ԼԷ. յորոյ յԼ եւ Բ ամի թագաւորութեանն ծնանի ի Բեթղէեմ Տէր մեր Յիսուս Քրիստոս։    78 Յետ Հերովդի թագաւորէ Հրէից Արքեղաւոս՝ որդի նորա, ամս Թ։ 79 Յետ որոյ՝ Հերովդէս՝ եղբայր Արքեղաւոսի՝ թագաւորեաց ամս ԻԸ. առ որով չարչարեցաւն Քրիստոս։ 80 Ի սորա աւուրս Յովաննէս՝ որդի Զաքարիայի՝ քարոզէ յանապատին Յորդանան գետոյ. եւ տայ աւետիս ամենեցուն, թե ի միջի նոցա է աւծեալն Աստուծոյ։ 81 Նաեւ ինքն իսկ Յիսուս՝ աւծեալն Աստուծոյ՝ անտի առնէ սկիզբն կենարար եւ աւետաբեր վարդապետութեանն, արդեամբք եւ բանիւք զաստուածեղէն զաւրութեանն զառաքինութիւն տեսաւղացն ցուցանէր։ 82 Սկսեալ զքարոզելն ի ԺԵ ամի Տիբերի կայսեր, Յիսուս՝ աւծեալն Աստուծոյ, Տէր մեր ըստ մարգարէութեանցն, որ զնմանէ էին, գայ ի չարչարանսն յինն եւ տասաներորդ ամի թագաւորութեանն Տիբերի։ 83 Ըստ որում ժամանակի եւ յայղ ի յունական յիշատակս գտաք, որ ըստ նմին աւրինակի պատմեալ, թե արեգակն նուաղեաց, Բիւթիւնիա շարժեցաւ, Նիկիա մեծ մասն կործանեցաւ. որ եւ միաբան իսկ պատմին վասն իրացն, որ ի չարչարանս կենարարին մերոյ գործեցան։    84 Գրէ եւ Փղեգմովն, որ զՈղիմպիադացն անդստին ի նոցանէ յերեքտասաներորդում պատմութեան ճառին ասէ զնոյն ձեւ աւրինակ բանից, թե ի չորրորդում ամի երկերիւրերորդի երկրորդի Ողիմպիադին մեծ նուազութիւն եղեւ արեգական, քան զոր յառաջագոյնն ոք գիտէր. եւ գիշեր եղեւ ի Զ-երորդ ժամուէ տու(ը)նջեանն, մինչեւ աստեղաց յերկինս երեւել. եւ շարժումն մեծ ի Բիւթանիայ. եւ մեծ մասն Նիկիա կործանեցաւ։ 85 Զայս՝ այժմու յիշատակեալ այրս, եւ այս իսկ մեծ նշանակ է յամին՝ յորում կենարարն չարչարեցաւ, ըստ վկայութեանն Յովաննու աւետարանչի, որ յետ ԵԺ-երորդ ամին Տիբերի կայսեր, երեքամեա(յ) ժամանակս վարդապետութեան նորա լիալ վկայէ։    86 Ըստ նոցին ժամանակաց եւ Յովսէպոս պատմէ, թե յաւուրն Պենտակոստեից եղեւ դղրդիւն եւ սաւսափիւն։ 87 Նախ զքահանայապետիւքն պատէր, եւ ապա յանկարծակի բարբառ ի տաճարին՝ ի ներքուստ ի քաւարանէ անտի, որպէս ձեւ բանի ասելով. Գնամք աստի, գնամք։ 88 Եւ այղս սոյնպիսիս Յովսեպոս գրէ, որ եհաս ազգին Հրէից՝ վասն չարչարանացն Տեառն մերոյ, որ եղեւ յԹ ու Ժ-երորդ ամի Տիբերի կայսեր։    89 Յետ Արքեղաւոսի թագաւորէ Ագրիպաս Աւագ՝ ամս Զ։ 90 Յետ սորա Ագրիպպաս Մանուկ՝ ամս ԻԵ, առ որով Երուսաղէմի վերջին աւերածն եղեւ՝ ի Վեսպիանոսէ եւ ի Տիտոսէ։    91 Ժողովին ամենայն ժամանակն ի ԵԺ-երորդէ ամեայ Տիբերեայ կայսեր ի յիսկզբան քարոզութեան Փրկչին մերոյ եւ յԱղեքսանդրէ Մակեդոնացւոյ՝ ամք ՅԾԸ։ 92 Եւ ի Կիւրոսէ Պարսից թագաւորէն մինչեւ յԱղեքսանդրոս ամք ՄԼ։ 93 Եւ ի Սողովմոնէ եւ ի շինուածոյ տաճարին մինչեւ ի Կիւրոս ամք ՆՂԵ։ 94 Եւ յելիցն յԵգիպտոսէ, որ ի ձեռն Մովսիսի, մինչեւ ցշինուած տաճարին՝ ամք ՆԽԷ, եւ ի ջրհեղեղէն մինչեւ ցելսն Իսրայէղի ամք ՌՆԽԵ։ 95 Եւ յԱդամայ մինչեւ ցջրհեղեղն ամք ՍՄԽԲ։ 96 Միանգամայն յԱդամայ մինչեւ ի չարչարանսն Քրիստոսի՝ ամք ՐՇԽ. եւ ի ԵԺ-երորդ ամէն Տիբերի կայսեր մինչեւ ի հալածումն եկեղեցեաց, որ եղեւ յԹ ու Ժ-երորդ ամի Դիոկղետիանոսի, ամք ՄՀԶ։ 97 Ժողովին ամենայն աւուրքն եւ լինին ամք ՐՊԺ։98 Առաջին մէնիշխանութեանն Հռովմայեցւոց.    99 Գայիոս Յուղիոս Կեսար, որ զբեսեքտոնն եւ զլուսնի ընթացս նոցա հանճարեաց, ուստի եւ կայսերք անուանեցան, ամս Դ եւ ամիսս Է։ 100 Ըստ որում ժամանակի Կղէոպատրայ Եգիպտոսի թագաւորէ։    101 Կայսր Սեբաստոս Ոկտաբիոս, որ եւ Աւգոստոս, ամս ԾԶ։ 102 Եւ ետ հիպատիս՝ ԺԳ. եւ մեռաւ ի պաղատան։ 103 Յորմէ հետէ Աւգոստեանք եւ Սեբաստեանք անուանեցան թագաւորք Հռովմայեցւոց։ 104 Եւ ի ԽԲ ամի թագաւորութեան նորա եկն Տէր մեր Յիսուս Քրիստոս։    105 Տիբերիոս՝ ամս ԻԳ. եւ ետ հիպատիս՝ Թ. եւ մեռաւ ի Մէկէնս։ 106 Ի ԺԸ ամի տէրութեան սորա չարչարեցաւ Քրիստոս։    107 Գայոս Գաղոս ամս Գ եւ ամիսս Ժ. եւ ետ հիպատիս Դ. մեռաւ ի պաղատան։    108 Կղաւդիոս՝ ամս ԺԴ եւ ամիսս Թ. եւ ետ հիպատիս Դ. մեռաւ ի պաղատանն։    109 Ներովն՝ ն(որին) որդի՝ ԺԳ, եւ ամիսս Ը. եւ ետ հիպատիս Դ։ 110 Յաւուրս նորա քարկոծեցին Հրեայք զեղբայրն Տեառն։ 111 Եւ ինքն սպան սրով զՊաւղոս եւ զՊետրոս. եւ ինք(ն) փախեաւ եւ կենդանոյն զանձն թաղեաց։    112 Գաղբաս՝ ամիսս Է. սպանաւ ի Հռովմ։    113 Ոթոն՝ ամիսս Գ. եւ զինքն սպան։    114 Վիտեղիոս՝ ամիսս Ը. սպանաւ ի պաղատն։    115 Վեսպիանոս՝ ամս Ժ. եւ ետ հիպատիս Թ. եւ վճարեցաւ ի Սաղուստեան բուրաստանսն։ 116 Ի Վեսպիանոսէ եղեւ աւերումն Երուսաղէմի եւ քանդումն Հրէից վասն չարչարանացն Տեառն, որպէս Յոսէպոս Ժամանակագիր պատմէ։    117 Տիտոս՝ նորին որդի ամս Բ. եւ ետ հիպատս Բ. եւ վճարեցաւ ի պաղատանն։    118 Դոմետիանոս ամս ԺԷ. եւ ետ հիպատս Ժ. եւ սպանաւ։    119 Ներուաս՝ ամս Բ, ետ հիպատս Դ. եւ վճարեցաւ ի Սաղուստեան բուրաստանսն։    120 Տրաիանոս՝ ամս ԺԹ. ետ հիպատս Զ. եւ վճարեցաւ ի Սեղինունտ։ 121 ՑՏրաիանոսի աւուրս յերկարեալ ասէ զկեանս իւր Յովաննու Աւետարանչի։    122 Ադրիանոս՝ ամս ԻԲ. ետ հիպատս Գ. եւ վճարեցաւ ջրգողեալ թանչակալ։    123 Անտոնինոս Բարեպաշտ՝ ամս ԻԳ. ետ հիպատս Գ՝ հանդերձ որդւովք իւրովք՝ Աւրեղիւ, եւ Բերաւ, եւ Ղուկեիւ. եւ վճարեցան ի Ղովրիոս։    124 Մարկոս Անտոնինու ամս ԺԹ. ետ հիպատս Գ՝ Բերոսաւ եւ Ղուկեոսիւ. եւ վճարեցաւ ի Պաննոնիա։ 125 Կենարար չարչարանացն՝ ՃՁԳ։ 126 [Աւրեղիս Բերոս՝ ամս ԺԹ. ետ հիպատս Դ եւ վճարեցաւ]։    127 Կոմոդոս՝ ամս ԺԳ. ետ հիպատս՝ Է. եւ թաղեցաւ կենդանի ի Վիտիղեան ապարանսն։    128 Էղիոս Պերտինակս ամիսս Զ. եւ սպանաւ ի պաղատան։    129 Դիդիոս Յուղիանոս՝ ամիս Ե, եւ սպանաւ ի պա(ղատան)։ 130 Ի Յուղիանոսի աւուրս վերամբարձեցաւ ծով։    131 Սեւերոս՝ ամս ԺԵ. ետ հիպատս Ե։    132 Անտոնինոս Գետաս եւ Անտոնինոս Կարակաղոս, որ է Պիսակ. ամս Է. եւ ետուն հիպատիս Զ. եւ սպանան ի Խառան։    133 Մակրիանոս ամ Ա. եւ ետ հիպատի(ս) Ա. սպանաւ ի Հռովմ։    134 Անտոնինոս միւս՝ ամս Բ։ 135 ։    136 Աղեքսանդրոս Մամէ ամս ԺԳ. ետ հիպատի(ս) Ա եւ ս(պ)անաւ ի Մոգինտիանտս։    137 Մաքսիմիանոս՝ Դ. ետ հիպատի(ս) Ա եւ սպանաւ յԱ[ր]կիւղէիա։    138 Բաղբինոս եւ Պուպղիոս՝ ամիսս Ժ եւ սպանան։    139 Գորդիանոս՝ ամս Զ. եւ զանձն իւր խեղդեաց։    140 Միւս Գորդիանոս՝ Է. ետ հիպատիս Գ։    141 Փիղիպեանք՝ ամս Զ. ետուն հիպատս Ե. եւ սպանան ի Տիբերեան բուրաստանսն։    142 Դեկիոս՝ ամս Բ. ետ հիպատիս Ա. սպանաւ ի հրապարակին Սեմպիրովնի։ 143 [Պուպիկոս եւ Բաղբինոս սպանան ի Հռովմ]։ 144 Ի Դեկեա(յ) աւուրս ննջեցին սուրբ մանկունքն յԵփեսոս։    145 Գաղոս՝ ամս Գ. ետ հիպատս Բ եւ սպանաւ ի հրապարակին Փաղամինայ։    146 Ուստիղիանոս եւ Մեղիանոս՝ ամս Զ. ետուն հիպ(ատիս) Բ եւ սպանան ի Մէդիողանու։    147 Վաղերիանոս՝ ԺԵ. ետ հիպա(տիս) Է եւ սպանաւ ի Պարսս։    148 Գաղինոս՝ ամս Բ. ետ հիպատի(ս) Ա։    149 Կղաւդիոս՝ ամս Գ. ետ հիպատ(իս) Բ եւ վճարեցաւ ի Սիրմիոս։    150 Կիւնտիղղոս՝ ամս ԺԲ. ետ հիպատի(ս) Գ. սպանաւ յԱկիւղէիա։    151 Աւրեղիանոս՝ ամս Զ. եւ ետ հիպատի(ս) Գ. ս(պ)անաւ ի նոր բանդին։    152 Տակիտոս՝ ամիսս Դ. եւ սպանաւ ի Պոնտոս։    153 Փղորիանոս՝ ամիսս Դ եւ սպանաւ ի Տարսովն։    154 Պռոբաս՝ ամս Զ. ետ հիպատի(ս) Ե եւ սպանաւ ի Սիրմէոս։    155 Կարոս վախճանեցաւ ի Միջագետս, եւ Կարինոս սպանաւ ի պատերազմին Կորնակա(յ), եւ Նումերիանոս սպանաւ ի Թրակ. ամս Բ. ետուն հիպատիս Բ։ 156 Լինին ընդ ամենայն յԱւգոստեա(յ) ամք ՅԺԵ։    157 Դիոկղետիանոս՝ ամս ԻԲ. ետ հիպատի(ս) Ժ եւ մեռաւ ի Դաղմատիա։ 158 Առ որով հալածումն եկեղեցեաց՝ ամք ԺԶ. եւ յետ այնր հալածանաց Գ ամանց, ել ի չորրորդն, թագաւորեաց Կոստանդիանոս Բարեպաշտ՝ որդովք իւրովք հանդերձ։ 159 (Յ)Աւգոստոսա(յ) կալաց թագաւորաց մինչեւ (ց)Կոստանդիանոս՝ թագաւորք ԼԳ, ամք՝ ՅՀԹ։ 160 Եւ կենարար վարդապետութիւնն Քրիստոսի պատմեցաւ Հայոց՝ ի ձեռն սրբո(յ)ն Գրիգորի Պարթեւի։    161 Մաքսիմիանոս՝ նորին որդի՝ ԺԹ. ետ հիպա(տիս) Ը եւ ի յՈվբիոսին խեղդեցաւ։    162 Մաքսիմոս եւ որ ընդ նմա՝ ԺԸ. ետուն հ(ի)պա(տիս) Ը. ընդ Կարինոսի պատերազմեալ մեռան։    163 Կոստանոս՝ ամս ԺԴ. ետ հիպատիս Զ եւ մեռաւ ի Գաղիա, ի պաղատան։    164 Մաքսիմիանոս՝ նորին որդի՝ ամս Է. ետ հ(ի)պ(ատիս) Ա եւ ի Տիբերիս գետ անկաւ։    165 Սերբերոս՝ ամս Ե. ետ հիպատս Բ։    166 Ղիկիանէս՝ ամս ԺԷ. ետ հիպատի(ս) Դ։    167 Մաքսենտիանոս եւ Գաղինոս՝ ԺԹ. ետ հի(պատիս) Ժ եւ մեռանի ի Կիւղիկիա։    168 Գրատիանոս՝ ամս Գ եւ մեռաւ։    169 Մեծն Կոստանդիանոս թագաւորեաց ամս ԼԲ. ետ հիպատիս Ը եւ մեռաւ ի Կոստանդնուպողիս։ 170 Մեծն Կոստանդիանոս շինէ զԲիզէս կղզի։ 171 Առ սովաւ գտաւ փայտ խաչին. եւ պայծառանայր Մեծն Աթանասիոս Աղեքսանդրի եպիսկոպոս. եւ Արիանոսք զաւրացան, եւ որոշի Աթանասիոս. վասն որո(յ) լինի ժողովն ի Նիկիայ ՅԺԸ եպիսկոպոսաց, եւ մերժան աւրէնն Արիոսի։    172 Կոստանդոս՝ նորին որդի ամս ԼԹ. ետ հիպ(ատս) Ժ։    173 Կոստ[ն]անտաս՝ նորին եղբայր՝ ԺԲ. ետ հիպ(ատս) Դ։    174 Կոստանդինոս Կրտսեր՝ ամս ԻԴ. ետ հիպ(ատս) Դ։    175 Յուլիանոս Անցաւոր փեսայ Կոստանտինոսի՝ ամս Բ եւ կէս. եւ արար այղ կեսար ամս Ե. ետ հիպա(տս) Դ։    176 Յովբիանոս՝ ամիսս Է. եւ մեռաւ ի Կիլիկէ։    177 Վաղենտիանոս՝ ամս ԺԲ. ետ հիպատիս Դ։ 178 Աղեքսանդրացոց ԶԺ-երորդ եպիսկոպոսութիւնն յաջորդեաց Պետրոս, որ փառաւորե(ա)լ իսկ՝ մարտիրոսութեամբ վկա(յ)եաց յամի ԱԺ-աներորդի հալածանացն Վաղենտիանոսի։    179 Վաղէս՝ նորին եղբայր՝ ԺԴ. ետ հիպատիս Զ։ 180 Ի Վաղէսեանց աւուրս պայծառանայր Նանձիանձոնն Աստուածաբան. եւ որոշեցաւ սուրբն Ներսէս Պարթեւն։ 181 Վաղէս սպանաւ ի ծածուկ իւրովին։    182 Վաղենտիանոս Կր(տ)սեր՝ Ի. ետ հիպատիս Գ։    183 Գրատիանոս եւ որ ընդ նմա՝ ԺԷ. ետ հիպատիս Ե։ 184 Եւ մեռաւ ի պաղատանն։    185 Թէոդոս Մեծ՝ ամս ԺԵ. ետ հիպատիս Գ։ 186 Ի սորա թագաւորութեանն եղեւ ժողով ի Կոստանդինուպաւլսի՝ ՃԾ եպիսկոպոսացն, եւ որոշի հոգեմարտն Մակեդոն ի սուրբ հարցն։ 187 Եւ երեւեցան ի Հնդկաց գազանք՝ ցլափիղք եւ ուղտինծք եւ ձիանմանք եւ այլք բազմադիմիք։ 188 Եւ ի սորա ԺԹ ամին զարթեան սուրբ մանկունքն ի յայրին Նիւքղոս։ 189 Թէոդոս մեռաւ ի պաղատանն։    190 Արկադիոս՝ որդի նորա՝ ԻԳ. ետ հիպատիս Զ։    191 Ոնորիս՝ նորին եղբայր՝ ԼԶ. ետ հիպատիս ԺԳ։    192 Թէոդոս՝ որդի Արկադի՝ ԾԲ. ետ հիպատիս ԺԸ։ 193 (Ի Թէոդոսի աւուրս լինի ժողով յԵփեսոս եւ որոշի անաւրէնն Նեստովր)։ 194 Սա եբեր զոսկերս Յոհաննու Ոսկեբերանի ի ժողովն Մ եպիսկոպոսացն, որ յԵփեսոս։ 195 Եւ մեռաւ ի պաղատանն։ 196 [Վաղենտիանոս. վեր. Լ. ետ հիպատիս Ը. երեւեալն. եւ որք ընդ նմա]։    197 Մարկիանոս՝ ամս Է. ետ հիպատիս Ա։ 198 Ի սորա աւուրս եղեւ ժողով ի Քաղկեդովնի ՈԼԶ եպիսկոպոսացն, եւ որոշի երանելին Դիոսկուրոս ի Փղաբիանոսէ հերձուածողէ։ 199 Մարկիանոս զինքն իւր սրով սպան։    200 Ղեւովն Մեծ ամս ԺԹ. ետ հիպատիս Է։ 201 Եւ մեռաւ ի պաղատան։    202 Անթետիս՝ ամս Զ. ետ հիպատս Ը։    203 Փոքր Ղեւովն՝ ամս Ա. ետ հիպատիս Բ։    204 Զէնոն՝ նորին հայր՝ ԺԸ, ամիսս Դ։ 205 Ի Զենովնի աւուրս պայծառանայր սուրբն Սիմէոն Սիւնակաց ի Վերինն Աղեքսանդրիա։ 206 Առ սովաւ պայծառանայր Տիմոթեոս Աղեքսանդրի երէցն փիլիսոփայիցն ուսմամբ եւ ուղղափառ հաւատովք։ 207 Զինոն մեռաւ ի պաղատանն։    208 Անաստասիոս՝ ԻԷ, ամիսս Բ։ 209 Սա արար թուխտ վասն ուղղափառ հաւատոց վասն ամենայն հերձուածողացն։ 210 Եւ մեռաւ ի պաղատանն։    211 Յուստիանոս ամս Թ, աւուրս ԻԴ։ 212 Ի սորա աւուրս պայծառանայր Քրիստափոր փիլիսոփա(յ)՝ Հայոց կաթողիկոս։    213 Յուստինիանոս ամս ԼԸ, եւ ամիսս Ե։    214 Իուստինոս ամս ԺԲ, ամիսս Ե։    215 Տիբերիոս՝ ամս Գ։    216 Մաւրիկիս ամս Ի, ամիսս Դ։ 217 Եւ սպանաւ ի Քաղկէդոնի։    218 Փոկաս՝ ամս Ը։ 219 Եւ սպանաւ ի պաղատանն։    220 Երակղիոս հանդերձ Կոստանդիանոսիւ՝ որդովն իւրով ամս Լ։    221 Կոստանդիանոս՝ ամս ԻԸ։ 222 Ի ՃԺԸ թ(ո)ւին Հա(յ)ոց։223 Թագաւորք Պարսից Սասանականք.    224 Արտշիր ի Սասանեան Ծ։    225 Շապուհ յԱրտշրեան ՀԳ։    226 Ներսեհ ի Շապհեան՝ Ժ։    227 Որմզդ ի Շափհեան Դ։    228 Շապուհ յՈրմզդեան՝ ՀԳ։    229 Արտշիր ի Շափհեան՝ Դ։    230 Վռամ յԱրտշրեան՝ ԺԱ։    231 Յազկերտ Վռամե(ա)ն ԻԱ։    232 Վռամ Յազկերտեան՝ ԻԲ։    233 Յազկերտ Վռամեան ԺԹ։    234 Պերոզ Յազկերտեան ԻԷ։    235 Վաղարշ Յազկերտե(ան) Դ։    236 Ջամասպ ի Պերոզայ Բ։    237 Կաւատ ի Պերոզեան՝ ԽԱ։    238 Խոսրով ի Կաւատեան՝ ԽԷ։    239 Որմզդ ի Խոսրովեան ԺԲ։    240 Խոսրով յՈրմզդե(ան) ԼԸ։    241 Կաւատ եւ այլքն՝ Ե։    242 Յազկերտ ի Խոսրովեան՝ ԺԶ։ 243 Աստանոր բարձաւ թագաւորութիւնն Պարսից յազգէն Իսմա(յ)ելի։244 Թագաւորք Արշակունիք, որ թագաւորեցին Հայաստան աշխարհի.    245 Արշակ Փոքր՝ Ծ։ 246 Արտաշէս՝ ամս Լ։ 247 Նորին որդիքն՝ ԺԱ։ 248 Արջամ, որ եւ Արշամ՝ ԼԸ։ 249 Աբգար՝ ԼԸ։ 250 Սանատրուկ՝ ԼԱ։ 251 Արուանդ՝ ԻԱ։ 252 Արտաշէս՝ ԿԲ։ 253 Տիրան՝ ԻԲ։ 254 Տիգրան՝ եղբայր Տիրանա(յ)՝ ԽԸ։ 255 Վաղարշ՝ Ի։ 256 Խոսրով՝ Ծ։ 257 Տրդատ՝ Հ։ 258 Առ սովաւ քահանայապետք կացին սուրբն Գրիգոր եւ Ռստակէս՝ որդի նորին։    259 Խոսրով Տրդատա(յ)՝ Ի։ 260 Տիրան՝ որդի Խոսրով(ու)՝ ԺԲ։ 261 Առ սոքաւք քահանայապետք կացին սուրբն Ներսէս եւ Սահակ՝ ի զաւակէ սրբոյն Գրիգորի։ 262 Առ սոքաւք սպառեցան քահանայապետք յազգէ սրբոյն Գրիգորի։    263 Վարազդատ՝ ամս Զ։ 264 Արշակ եւ Վաղարշակ՝ Ե։ 265 Վռամշապուհ՝ ամս Զ։ 266 Արտաշէս եւ Վռամշապուհեան։ 267 Տեւէ ամս բազում՝ մինչեւ ի ժամանակս Շապհո(յ)՝ որդո(յ) Որմզդեան, յազգէ Սասանա(յ), որ եբարձ զթագաւորութիւնն Հա(յ)ոց։    268 Եւսեբ ժամանակագրի. Առ Մովսէսիւ Է ամիս գործեցաւ խորանն։ 269 Որթոյ գիւտ ի Դիոնիսեա(յ) ծանեաւ, ոչ ի Մեղէսացւոյն։    270 ԶՍամփսովնէ ասեն, թե կարի նշանաւոր էր զաւրութեամբ, մինչեւ համէմատել Հերակղի գործոյն։    271 Առ Սողոմովնիւ Հոմերոս պ(ի)ւետէս ճանաչէր։ 272 Եւ Ը ամ կատարեաց զշինած տաճարին Երուսաղէմի։ 273 Եւ առ սովաւ ոմանք զՀոմերոս եւ զԷսիոդոս պատմեն լիալ։    274 Յովրամայ Ը ամին Եղիաս վերացաւ յերկինս. եւ Գոդողիա(յ)ի Ովնադաբ որդի Ռեքաբա(յ) ճանաչիւր։    275 Ի Յովաթամա(յ) Ա ամին Յունաց Ողիմպիադն կարգեցաւ։ 276 Առ Ամովսաւ եւ Պողղա կինմարդ ի Հեբրա(յ)եցիս մարգարէացաւ։    277 Եղեւսինեակ Եղղեոս թագաւորեաց մինչ Տրիպտողմէոսն՝ զորմէ ասէ Փիղոքորոս երկայն նաւու շրջել եւ ցորեան բաշխել, եւ կարծել՝ թե թռչուն աւձ իցէ նաւն. քանզի եւ ձեւն այնպիսի իմն էր։    278 Եպիփանու. Բէղոս թագաւորեաց ամենայն Ասորեստանեաց ամս ԿԲ, բայց ի Հնդկաց։ 279 Բէղոս՝ յունարէն Դիոս, հայերէն՝ Արամազդ, պարսկերէն՝ Որմիզդ։    280 ԶՇամիրամայ բեւր առասպելս յաւդեն. որ ունի զԱսիա, եւ զհող երկրին հարթէ վասն ջրհեղեղացն, եւ զԲաբիղովն նորոգէ եւ պարսպէ։ 281 Ի ԼԵ ամի Շամիրամայ, Աբրահամու՝ ԽԵ՝ սկիզբն ԽԱ յոբեղինին։ 282 Յոբեղն՝ ըստ Եբրայեցւոց՝ Ծ ամ է։    283 Պերսեւս ի Պարսից վերայ զաւրաժողով եղեւ, եւ զԳորգոնա(յ) գլխատեաց, եւ ինքն այղ կին արար գեղեցիկ, որ ապշեցուցանէր զտեսաւղսն գեղովն, մինչեւ քարանալ համարել։ 284 Զորմէ Դիդիմոս ասի նոր(ուն մատենին եւ զնորին մատենագիր առընթեր դնէ)։    285 Ամփիովն Թեբայեցի թագաւորեաց. զորմէ ի վիպի գայ՝ վին հին հարկանել, եւ զքարինս շռնչեցուցանել. քանզի եին ապուշք ոմանք լսաւղքն։    286 Առ Սիդովնացւոց թագաւորութեամբն Պէգասոս՝ թերեւս ձի ինչ էր երագ, ստացուած կնոջ ուրուք։ 287 Իսկ Պաղեփատոս ասէ, թե նաւ էր Բաղերեփոնտի Պէսասոսն։    288 Դէդաղոսի իրքն՝ որ կարծեցու[ցու]ցանէր, թե պատկերս շարժունս առնիցէ. քանզի նախ զոտս պատկերացն ի միմեանց զատանէր, զի այղքն կից գործեալ հասանեին։ 289 Եւ պատմէ Պաղէփատոս, եթե որպէս հանդերձ որդւովն իւրովն Կարոսիւ զնաւէ կալեալ փախեաւ ի Նինեայ. եւ վասն չգտանելոյ պատսպարան փախստեանն՝ համարեցաւ թռանիլ։    290 Գղաւկոս Քիացի, որ զերկաթոյ զաւդ իմացաւ, ճանաչէր։ 291 Եւ զՀիդրեայ՝ զկնոջէ ումեմնէ Պղատովն պատմէ, թե անհնարին սոփիստէս էր։    292 Առ Նինեաւ թագաւորութեամբն Ասորեստանեայց՝ Եգիպտացւոց կշռի վեշտասաներորդ հարստութիւն. ըստ որում՝ թագաւորեին վեշտասաներորդ Թեբէացիք՝ ամս ՃՂ։ 293 ԷԺ-երորդ հարստութիւն՝ Հովիւքն թագաւորէին՝ ամս ՃԳ։    294 ԶԵգիպտացւոց թագաւորս Հովիւս՝ ի դէպ է անուանել զՅովսէփ եւ զեղբարսն. զի երեւեին սոքա ի ժամանակին՝ առ Հովուացն Եգիպտոսի իշխանութեամբ իջեալ յԵգիպտոս։    295 Փրիքսոս, ըստ ոմանց, համարեցաւ հեծանել ի խոյ ոսկիգիսակ եւ շրջել ընդ աւդս՝ հանդերձ Եղղեաւ քերբն իւրով փախուցեալ ի մաւրուէն, որ սպանանել կամէր զնա. եւ դիպեցաւ նաւ, որոյ նշանակն խոյ էր. իսկ (Պաղեփատոս ասէ, թէ) դայեակն, որ ապրեցոյց զնա, Խոյ կոչիւր։    296 Ափրիկանոս՝ առ թագաւորութեամբն Արտաշէսի համարէր զիմաստասէրսն. ուստի եւ Նեկտանեբոս՝ վերջին թագաւոր Եգիպտոսի, որ փարաւովն կոչիւր, գերծեալ զհեր գլխոյ՝ յայղակերպս փախեաւ։    297 Վասն Գանիմիդեա(յ) առեւանկութեանն՝ Տրովայ հաւրն Գանիմիդեայ եւ Տանտաղա(յ) ճակատք լինեին, որպէս պատմէ Փանոկդէս։ 298 Ապա ուրեմն զուր են առասպելքն Պիւէտիկոսին, որ իբրեւ զարծու[ւ]ոյ իմն կուտ բանս կարկատէր։    299 Աթենացւոց թագաւորաւն աղջկանն յափշտակութեան իրք յԱւգունեա(յ)՝ Մողոսացւոց թագաւորի, որոյ էր շուն մի յաղթանդամ Կերպերոս, զոր Պերիթուս սպան, եկեալ ի կնոջն առեւանկութիւն՝ Թեսեաւ հանդերձ, եւ զԹեսեւ ապրեցոյց, որ մերձն էր յապականել՝ պատահեալ Հերակղի։ 300 Իսկ վասն յայտնի վտանգին՝ ի դժոխոց ելեալ կարծէր։ 301 Եւ պատմէ զայս Փիղոքորոս՝ յերկրորդում Ատթիդիոջն։    302 Եւ Որփեւս Թրակացի, որ աշակերտ Մուսո(յ) Եւսեպա(յ) էր. առ որովք Պորփիւրեանն Ոսիոդոս պ(ի)ւետէս ճանաչէր։    303 Առ Ղատինացւոց թագաւորաւն իշացլուցն եւ ռապիթէացն կռիւն։ 304 Իշացուլք Թեսաղացւոց հեծեալքն եին, որպէս պատմէ Պաղէփաթոս յառաջնում Ատթիդւոջ։    305 Մինոտաւրոսի իրքն, զոր Փիղոքորոսն պատմէ յերկրորդում Ատթիդին, թե Մինոտաւրոս անուն զաւրավար ոմն էր՝ անագորոյն եւ խիստ բարոյիւք. զի Մինոս ի կռուի ագոնեաւ ի վերայ Անտրոգէ դիմէր. զոր սպանին Աթենացիքն. եւ ընդ կռուոյն յաղթելոյ պարգեւ զորդիսն տայր զԱ[ն]տրիկէցիսն։ 306 Ուժգին էր Տաւրոս, եւ ամենեցուն (յաղթէր մինչեւ Թեսեայ ի մարտ գրգռել եւ յաղթել Տաւրոսին) եւ զխոստացեալ որդիսն ապրեցուցանել ի պատերազմին ամբոխելոյ։ 307 Եւ վասն սոցին իրաց վկայ լինել Անոսացւոցն։ 308 Աթենացիքն սկսանին եւ չորս գիրս ի կիր արկանել, քանզի յառաջ ԺԶ գրով վարէին։    309 Պարսից թագաւորք. Ա՝ Կիւրոս, Բ՝ Կամբիւսէս. թագաւորեն մոգքն եղբարք՝ ամս Է։ 310 Առ սոքաւք սկսան զհուր պաշտել Պարսիկք, որ բերաւ յԵրուսաղէմէ ի Բակտրացիս։ 311 Եւ անտի յԱթաշ փոխեցաւ, զի եւ անուն մոգին Աթաշվշնասպ կոչէր։    312 Առ Արտաշեսիւ թուի լիալ Իսթերա(յ) իրքն, որ ի Հրէից պատմի, թե նոյն իցէ, որ առ Եբրայեցիս Արշաւիրն անուանի. եւ ըստ իւթանասնից թարգմանութեան՝ Արտաշէս կոչի։ 313 Նեէմի Եբրայեցի, տակառից պետ Արտաշէսի արքայի, արձակեալ կանգնէ զքաղաքն Երուսաղէմ. եւ ածէ զպարիսպսն եւ կատարէ զգործն յԼԲ ամի նորին Երկայնաձեռն Արտաշէսի։    314 Առ Դարեհիւ Խորթիւ արար սպառումնն թագաւորութեանն Պարսից եւ Մարաց, Քաղթէացւոց եւ Ասորւոց եւ Գդաց եւ այղ բազում ազգաց՝ Մակեդովնեան Աղեքսանդրոս. եւ միահեծան կալաւ զթագաւորութիւնսն։    315 Ի Դարեհէ Արշաւրայ՝ Բաբելացւոց թագաւորութիւնն ի Պարթեւս փոխեցաւ, ի Ծ-երորդի Ե-երորդի Ողիմպիադին։ 316 Եւ Պարթեւք ի Մակեդովնացւոց ապստամբեցին, եւ ի նոցանէ թագաւորեաց Արշակ Քաջ։ 317 Որք կալան զթագաւորութիւնն ամս ՆԻԲ, մինչեւ յաւուրս Արտաշրի։    318 Նումաս Պոմպիղիոս կայսր Բ ամիսս յաւել ի տարի՝ զՅանուարի եւ զՓեբրուարի, զի յառաջ Ժ ամիս էր տարին. նաեւ զԿապիտովղիովնն ի հիմանց շինեաց։ 319 Նոյն եւ զԳոնդիար(իոն ետ Ասսարիա՝ փայտեղէն եւ խեցեղէն լումայս)։    320 Իսկ Տուղղուս Տիղիոս Հռովմայեցւոց թագաւոր, արկանէ ի կիր զծիրանիս եւ զոսկի գաւազանսն. եւ վասն նորին ի տուն նորա փայղատակունք տեղացին յերկնից. եւ նա խարշեալ սատակէր։    321 ԶԻովաննէ Առաքելոյ եւ Աւետարանչէ մինչեւ ցՏրաինոսի ժամանակն պատմէ յերկա[յ]րել զկեանս իւր Իրէ[ա]նոս։ 322 Եւ Բասիղիդէս հերձուածող ընդ այն ժամանակս էր։ 323 Նովատէս յեկեղեցւոյ ճեղքեցաւ, որ զՆաւատիանոսաց հերձուածն յարո(յ)ց։    324 ՅԱնտիոք եպիսկոպոս նստաւ Պաւղ Սամոստացի, որ հերիտիկոս գտեալ՝ մերժեցաւ. վասն զի զառողջ կանոնս որոշեալ՝ զԱրտիմոնի աղանդն նորոգեաց, որ ընդ հակառակսն գնաց Յովաննու Աւետարանչի՝ կարգաւք եւ կրաւնիւք։[Գ]1 ԿԱՅՍԵՐՔ ՀՈՌՈՎՄՈՑ ԹԵ ՈՐՉԱՓ ԱՄՔ ԿԱԼԱՆ ԿԱՄ ԱՄԻՍՔ ԵՒ ԶԻՆՉ ԳՈՐԾՔ ԳՈՐԾԵՑԱՆ    2 ԳԱՅԻՈՍ, որ կոչեցաւն Յուղիոս ամս Գ, ե(ւ) ամիսս Գ։ 3 Սա առաջին եկաց ի Հռովմ ինքնակալ կայսր, ի Գ ամին Կղէոպատրեայ Եգիպտոսի եւ Աղեքսանդրի թագաւորի, յետ դադարելոյն Անտիոքայ Ասորւոց թագաւորութեանն, ի ՃՁԴ Ողիմպիադին, ի ՉԸ-երորդ ամի Հռովմ քաղաքի շինութեան, ի Հրէից քահանայապետութեանն Հիւրկանոսի, որ էր աներ Հերովդի՝ հաւրն Արքեղաւոսի, եւ Լիւսինեայ, եւ Անթիպատոսի, եւ Հերովդի, եւ Փիղիպպոսի։ 4 Որ եւ ինքն իսկ Յուղիոս եգիտ զլուսնացոյցն Հոռովմոց. եւ զԲեսիքստոնն կարգեաց, որ են ամք յառաջ քան զլնուլ ն(ա)հանջին. եւ զԿիւնիտղոս ամիս Յուղիս անուանեաց վասն յայն ամսեան ծնանելոյն։    5 ԱՒԳՈՍՏՈՍ՝ ամս ԾԶ եւ ամիսս Զ. Սեբաստոս Հոքտաւիոս յորջորջեցաւ։ 6 Սա զՍեքոստոս ամիս Աւգոստոս անուանեաց՝ վասն ի նոյն ամսեան իւրոյ ծննդեանն լինելոյ։ 7 Նա համաւրէն տիրեաց ամենայն Հռովմայեցւոց եւ Յունաց։ 8 Ի սորա ԻԷ-երորդ ամի սպանաւ Կղեոպատր Աղեքսանդրի եւ Եգիպտոսի թագաւոր. եւ եղէն նուաճեալք ընդ Հռովմայեցւոց։ 9 Ի սորա ԽԲ ամի ծնանի Յիսուս Քրիստոս ի Բեթղեէմ Հրէաստանի։ 10 Լինին յԱդամայ մինչեւ ի ծնունդն Քրիստոսի ամք ՐՄԿԴ։    11 Եւ էր Հրէից թագաւոր Հերովդէս այղազգի, Անտիպատրեայ Ասկաղոնացւոյ եւ մաւր Եւպրեայ Արաբացւոց։ 12 Ի սորա երեսուն եւ մի ամի եղեւ ծնունդն Քրիստոսի. եւ երեսներորդի երրորդի կոտորեաց զմանգունսն ի Բեթղեէմ։ 13 Եւ յետ Գ ամի դառն հարուածովք սատակեցաւ։ 14 Այս ի ստո(յ)գ Ժամանակագրական պատմութենէ ընդաւրինակեցաւ. իսկ ըստ այղոց՝ այսպէս ունի. Պատմութիւնք ըստ Հրէից՝ մինչեւ ի ծնունդն ամք Տ. ըստ Շամրտացւոց՝ Տ. ըստ Յունաց Եպիփանու Կիպրացւոյ պատմութեանն ՐՇ. ըստ Քր(ոն)իկոնի Բազմավ[ր]էպ պատմութեանն՝ ՐՃՂԸ։    15 ՏԻԲԵՐԻՈՍ՝ ամս ԻԳ։ 16 Ի սորա ԻԵ ամին գայ ի մկրտութիւն Յիսուս Քրիստոս՝ ի Յորդանան գետ, առ Յովաննէս. եւ ի ԺԶ ամին գլխատեցաւ Մկրտիչն. եւ ի ԺԸ խաչեցաւ Քրիստոս ի Հրէիցն. եւ յԺԹ ամին քարկոծեցաւ Ստեփաննոս. եւ ի նոյն ամին ընտրեցաւ Պաւղոս յառաքելութիւն։ 17 Եւ էր յԵրուսաղէմ եպիսկոպոս Յակովբոս եղբայրն Տեառն. եւ ի նոյն ժամանակս էր Յովսէպոս պատմագիր (եւ Փիլոն ժամանակագիր)։ 18 Եւ տեղեկացեալ Տիբեր վասն սքանչելագործ նշանացն Քրիստոսի՝ խնդրեաց առ ինքն զՊիղատոս։ 19 Իսկ նորա երկուցեալ ի տանջանաց, մինչդեռ յովկիանոս նաւէին, մատն անձին իւրոյ եղեւ, եւ ընգեցաւ ի ծով։    20 Առ սովաւ էր Աբգար թագաւոր Հայոց յՈւրհայի, որոյ գրեալ թուղթ առ Փրկիչն ի ժամանակի խաչելութեանն, ընկալաւ թուղթ պատասխանւոյ, աւրհնելով զքաղաքն, ցուցեալ նմա զկատարումն ելիցն իւրոց, որ յԵրուսաղէմ։ 21 Եւ յուսայ ի գրեալսն առաքել առաքեալ մի առ նա, յաշակերտաց իւրոց՝ բժշկել զհիւանդութիւնս նորա. զի էր նա պատագրոս յոտից իւրոց։ 22 Իսկ ըստ հրամանի Փրկչին մերոյ Թադեոս, որ էր մի յեւթանասնիցն, եկն յՈւրհա առ Աբգար թագաւոր եւ բժշկեաց զնա. եւ մկրտեաց զնա ամենայն տամբ իւրով եւ շինեալ անդ եկեղեցի՝ ձեռնադրեաց քահանայ զԱդէ, որ էր կերպասագործ թագաւորին։ 23  Եւ եկեալ գնաց անդի ի Հայս՝ քարոզել զբանն կենաց։ 24 Իբրեւ զգաց զգալուստ նորա Սանատրուկ արքայ Հայոց, գնաց ընդառաջ նորա եւ սպան զնա յԱրտազ գաւառի, ի գեաւղն ի Բազրոտ։    25 ԳԱՅԻՈՍ ամս Գ, եւ ամիսս Գ։ 26 Ի սորա յառաջնում ամին Մարկոս Աւետարանիչ յԱղեքսանդրէ յՅեգիպտոս քարոզեաց զԱւետարանն։ 27 Եւ եկեաց ամս ԻԲ, եւ մարտիւրոսացաւ ի Բիկուղուսիրոսացն. յե(տ) նորա նստաւ յԱղեքսանդր առաջին եպիսկոպոս Անիանոս՝ ամս ԻԶ։    28 ԿՂԱՒԴԻՈՍ՝ ամս ԺԴ, եւ ամիսս Թ։ 29 Առ սովաւ եղեւ սովն համաշխարհական։ 30 Եւ ընդ նոյն ժամանակս Հերովդէս՝ եղբայր Արքեղոսի, սպան զՅակոբոս զեղբայրն Յովաննու սրով. որ յառաջագոյն գլխատեաց զՄկրտիչն Յովաննէս։ 31 Եւ ի նոյն ժամանակս Պետրոս առաքեալ՝ զԱնտիոքացւոց եկեղեցին հաստատեաց։ 32 Եւ գնացեալ ի Հռովմ՝ անդ զԱւետարանն քարոզեաց։ 33 Եւ եկաց անդ առաջնորդ եկեղեցւոյն ամս Ի։ 34 Իսկ յետ Պետրոսի առաքելոյ եկաց եպիսկոպոս առաջին յԱնտիոք՝ Եւոդիոս։    35 ՆԵՐՈՎՆ՝ ամս ԺԳ եւ ամիսս Ը։ 36 Ի սորա Է-երորդում ամի Յակովբոս՝ եղբայրն Տեառն, քարկոծեցաւ ի Հրէից վասն զՅիսուսէ գոլ որդի Աստուծոյ։ 37 Եւ եկաց յետ նորա եպիսկոպոս յԵրուսաղէմ Սիմովն։    38 Եւ ի ԺԳ-երորդին սպան զՊաւղոս եւ Պետրոս ի Հռովմ Ներովն։ 39 Եւ յետ սակաւ աւուրց յարուցեալ քաղաքն ի վերայ նորա՝ փախեաւ եւ կենդանւոյն թաղեցաւ։ 40 Եւ եկ[աց]աց յետ առաքելոյն Պետրոսի առաջին եպիսկոպոս ի Հռովմ Ղինոս՝ ամս ԺԳ։    41 ՎԵՍՊԻԱՆՈՍ՝ ամս Ժ։ 42 Ի սորա Է-երորդում ամին Տիտոս որդի նորին պաշարեաց զԵրուսաղէմ եւ առ զնա ի Զատկին. եւ բրեաց ի հիմանց զքաղաքն. եւ Զ բեւրս արանց կոտորեաց։ 43 Պատմէ եւ Յովսէպոս՝ սովաւ եւ սրով ՃԻ բեւրս կոտորեալ. եւ այղ եւս բեւրս Ծ գերեաց եւ վաճառակուր արար յաւտար ազգս։ 44 Իսկ հաւատացեալքն, որ էին ի քաղաքին, յառաջագոյն հրաման առեալ ի հրեշտակէ սրբոյ գնալ ի քաղաքէն եւ ելեալ՝ բնակեցան ի քաղաքի մի, որ կոչի Փաղաղէղայ, մաւտ ի կողմանս Սկիւթացւոց Պողսա(յ)։    45 ՏԻՏՈՍ՝ ամս Բ. առ սովաւ Բէսիոս լեառն պատառեցաւ եւ հուր շնչեաց՝ զքաղաքս եւ զգաւառս այրեցեալ։    46 ԴՈՄԵՏԻԱՆՈՍ՝ ամս ԺԷ։ 47 Ի սորա չորրորդ ամի տուաւ Յովաննէս Աւետարանիչն ի Պատմէոս կղզի՝ վասն բանին Աստուծոյ։ 48 Առ սովաւ երեւեցաւ Մենանդրոս, որ էր աշակերտ Սիմովնի կախարդի. եւ էր նա Շամրտացի, ի գեղջէ Քփրաիա։ 49 Եւ ասէր նա զանձնէ, թե՝ ես եմ Փրկիչն, որ ի վերուստ իջեալ. եւ թե՝ որք ինձ հաւատան եւ մկրտին, յինէն կեանս յաւիտենականս, մշտենջենաւորս ունին յայսմ աշխարհի, եւ կան մնան առանց ծերանալոյ եւ մեռանելոյ։ 50 Եւ ի սոյն ժամանակս էր հերձուածն Աբիսովնի եւ Կերինթոսի եւ Նիկաղաւոսացւոցն։ 51 Քանզի Աբիսովն ի Հեբրայեցւոց լեզուն աղքատ կոչի. եւ ասէր նա, թե զծնունդն Տեառն ի Կուսէն եւ ի Հոգւոյն Սրբոյ ոչ ուրանամ, բայց ի սկզբանէ ոչ էր նայ ընդ Հաւր։ 52 Եւ իմաստութիւն եւ զաւրութիւն Աստուծոյ եւ զշաբաթս եւ զայղ վարս իբրեւ զՀրեայս պահէր, բայց զմիաշաբաթի իբրեւ զհաւատացեալս պահէր. եւ զառաքեալ կոչէ աւրէնս խոտորնակս։ 53 Իսկ Կերինթոս ասէր, ասէ. Ուսեալ եմ ես ի հրեշտակաց, թե յետ յարութեանն լինելոց է արքայութիւն ի վերայ երկրի։ 54 Եւ դարձեալ՝ զցանկութիւն մարմնոյ միւս անգամ ի մէջ Երուսաղէմի եմք լինելոց գործել. եւ ըստ թուոյ Ռ ամաց լինելոց է տուն հարսանեաց։    55 Եւ ի սոյն ժամանակս էին եպիսկոպոսք տեսուչք եկեղեցեաց ի կողմանս կողմանս, որք գրեցին խաւսս ընդդէմ Մարկիովնի եւ Վաղենտիանոսի. Երուսաղէմի եկեղեցւոյն՝ Կասիանոս, Աղեքսանդրացւոց՝ Ագրիպիանոս. Անտիոքացւոց Թեոփիղոս, Հռովմայեցւոց՝ Սովտէր, յետ որոյ Աղիւթիւրոս. Փիղիպպոս՝ Գորտինացւոց, Մեղիտոս՝ Սարդիացւոց, Ապողինարիս՝ Յարապաւղիս, Դիոնէսիոս՝ Կորնթացւոց, Պոպղիոս՝ Աթենացւոց։ 56 Սա պատմէ վասն քաղաքին իւրոյ, թե ապականեցան ի հաւատոց, եւ մերձ էին յետս դառնալ. յետ որոյ Կոդրատոս եկաց եպիսկոպոս եւ հաստատեաց զնոսա ի հաւատս Աւետարանին։ 57 Եւ պատմէ վասն իւր, թե աղաչեցին զիս եղբարքն գրել թուղթ առ Կորնթացիսն վասն հաւատոցն. եւ առին լցին զնոսա առաքեալքն՝ սատանայի որոշմամբ։ 58 Եւ չեն ինչ զարմանք, զի եւ ի գիրս Տեառն մերոյ փոփոխեցին ոմանք, եւ արկին նենգութիւն։    59 ՆԵՐՈՒԱՍ՝ ամ մի եւ ամիսս Դ։ 60 Զսա ս(ի)նկղիտոսն աստուած համարեցաւ։ 61 Եւ սատակեցաւ աղտիւ ի Սաղուստան բուրաստանին։ 62 Առ սովաւ արձակեալ Յոհաննէս ի կղզոյն՝ դարձաւ յԵփեսոս, եւ անդ զԱւետարանն գրեաց։    63 ՏՐԱԻԱՆՈՍ՝ թագաւորէ ամս ԺԹ եւ ամիսս Զ։ 64 Առ սովաւ եղեւ հալածումն եկեղեցւոյ։ 65 Ի ձեռն սորա խաչեցաւ Շմաւոն Կղէոպեանց՝ եպիսկոպոս Երուսաղէմի, յետ Յակոբոս եղբաւր Տեառն, որ էր եղբաւրորդի հաւր նորա։ 66 Սպանաւ՝ կացեալ ամս ՃԻ։ 67 Եւ ի Ժ-երորդ ամի Տրայիանոսի հանգեաւ Յոհաննէս Աւետարանիչն յԵփեսոս։    68 ԱԴՐԻԱՆՈՍ թագաւորէ ամս ԻԱ։ 69 Սա եկեալ յԵրուսաղէմ, ետես յատակեալ զքաղաքն, եւ հրամայեաց շինել զնա։ 70 Առ սովաւ եղեւ Ակիւղաս թարգմանիչ. (ի Հ-ի)ցն թարգմանութենէն մինչեւ ցԱկիւղաս թարգմանիչ լինի ամք ՆԼ։    71 ՏԻՏՈՍ՝ հանդերձ որդւովքն Աւրէղաւ եւ Լուկեաւ թագաւորէ ամս ԻԴ։ 72 Ի սորա աւուրս Սիմաքոս Սամարացի չորրորդ թարգմանութիւնս արար։    73 ՄԱՐԿՈՍ ԱՆՏՈՒՆԻՆՈՒ ամս ԺԹ եւ ամիսս Ա։ 74 Սա ել ի պատերազմ ի Կուագս ընդ Գերմանիկս եւ ընդ Սարմատս. եւ նեղեցան զաւրն ի ծարաւոյ, եւ գունդ մի ի զին(ո)ւորացն՝ որ եին քրիստոնեայք՝ ի Մեղիտինեայ, յաղաւթս կացեալ առ Աստուած, ծունր եդեալ ի վերայ երկրի, եւ մինչդեռ թշնամիքն զարմացեալ հայէին, եղեւ յանկարծակի շարժումն մեծ, եւ որոտումն, եւ կայծակունք տեղացին ի վերայ թշնամեացն, եւ սատակեցան, եւ անձրեւով ջրոցն ընդարձակեցան զաւրքն։    75 Ի նոյն ժամանակս յարեաւ հերձուածն Կրետացւոց, որոց պատճառք Տրայիանոս եղեւ հերձուածին Կրետացւոց, աշակերտ Յուստիանոսի։ 76 Զի զաշխարհ աներեւոյթ ասեն, եւ զամուսնութիւն՝ պոռնկութիւն եւ ապականութիւն, եւ զկերակուրս խոտեն։ 77 Իսկ Սեւերոս հաստատեաց զայս աղանդ, եւ կոչին Սեւերիանոսք։ 78 Սոքա հայհոյեն զՊաւղոս, եւ զԳործս առաքելոցն ոչ ընդունին. բայց ինքն Տրայիանոս հաստատեաց եւ եդ Աւետարան եւ կոչեաց Յատակստովն, այսինքն է՝ խառնակութիւն. եւ առ բազումս կայ մինչեւ ցայսաւր։ 79 Ի նոյն իսկ ի ժամանակս էր Բարդա[յ]ծան Արամացի՝ յՈւրհայի, այր երեւելի եւ իմաստուն, եւ լեզուաւ կ(որովի) ընդդէմ ամենայն հերձուածողաց։ 80 Բայց էր սա յառաջ յուսման ընդ Վաղենտիանոսի, եւ իբրեւ գիտաց՝ անարգեաց զԲազում պատմութիւն նորա, այղ ոչ լիով կատարելապէս ջնջեալ զառաջին հերձուածոյն։    81 ԿՈՄԻԴՈՍ՝ ամս ԺԳ։ 82 Ի սոր(ա) աւուրս Թեոդոտոն Պոնտացի, որ էր ի հերձուածոյն Մարկիոնի, դարձալ թարգմանութիւնս արար։ 83 Առ սովաւ էր աղանդն Ապեղղեայ, որ հպարտացեալն էր յալիս ծերութեանն։ 84 Եւ մի սկիզբն խոստովանի եւ վասն մարգարէութեանցն ասէ, թե ի Հոգւոյ հակառակութեանց են։ 85 Եւ ասէր զանձն իւրմէ ուսուցիչ եւ վարդապետ. եւ ոչ գիտէր հաստատել, զոր ուսուցանէրն։ 86 Եւ բազում ինչ հայհոյեաց զՄովսէս, եւ ընդ նմին զԲանն Աստուծոյ հայհոյեաց բազում խաւսիւք իւրովք, զի եւ նայ ի հրապո(յ)րս անկեալ ի բանս կուսի միոյ դիւահարի։ 87 Եւ պատմէ Արագովն՝ աշակերտ Տերտիանոսի՝ ի Հռովմ քաղաքի, որոյ եդեալ էր Գիրս նշանաւորս ընդդէմ Մարկիովնի։ 88 Եւ ի սոյն ժամանակս էր հերձուած սուտ մարգարէութեանն Փռիւգացւոց, եւ աղանդն Փղաբիանոսի, եւ Բաղեստոսի, եւ մոլորութիւնն Թարդիոտոսի։ 89 Զի Փռիւգացւոց կուրութեան եղեւ առաջնորդ Մոնտանոս, որ էր ի Միւսում Փռիւգացւոց, ի գեղջէ, զի անուն էր նորայ Րէբդու. եւ արկ զթոյնս իւր ի կողմանս Ասիացւոց։ 90 Եւ ասէր Մոնտանոս զանձնէ, թ(է)՝ ես եմ հոգին բարեխաւս։ 91 Եւ Պրիսկիղա եւ Մաքսիմիղա կանայք՝ մարգարէք Մոնտանեայ։ 92 Եւ ոգին պիղծ Մաքսիմիղա ասէր, թե՝ Հալածիմ ես գայղ ի գառանց, չեմ գայղ, այլ բան եւ հոգի եւ զաւրութիւն։ 93 Եւ պատմէ Մեղոդէս աւրինակագիր եկեղեցւոյ, ասէ՝ Գտի ես ի խաւսս նոցա, թե՝ ոչ է պարտ մարգարէի խաւսել արտաքոյ կամաց իւրոց։ 94 Եւ ասէ զՄոնտանեա(յ) եւ զկանանցն, թե շարժեցան յապականիչ ոգւոց եւ սպանին զանձինս իւրեանց ուրոյն ուրոյն ժամանակս, ըստ մահուն Յուդայի մատնչի։ 95 Իսկ Փղաբ(ի)անոս անգաւ ի Հռովմ քաղաքի՝ անգեալ յերիցութենէ եկեղեցւոյն, եւ ընդ նմին՝ Բաղեստոս. սոքա զբազումս մոլորեցուցին զկնի իւրեանց, եւ եղէն հակառակք ճշմարտութեանն։ 96 Եւ Թարդատոս՝ որպէս թե ընդ երկինս վերանայցէ՝ անկաւ եւ մեռաւ չարաչար, որ Աստրում Որբանոս։    97 Ի սոյն իսկ ի ԳԺ-երորդ ամին Կոմիդեայ ելից զպաշտաւն եկեղեցւոյն Հռովմայեցւոց Աղիւթերոս, եւ յետ նորայ՝ Բիկտոր։ 98 Եւ Աղեքսանդրացւոց՝ Դոմետրիոս, Անտիոքացւոց՝ Սարապիովն, Կեսարեայ Պաղիստենացւոց՝ Թեովփիղոս, Երուսաղէմի՝ Նարկէոս, ի Կորինթոս Խեղագացւոց՝ Բաքիղոս, Եփեսացւոց՝ Պողիկարպոս, եւ Գաղիղէացւոց Ղոնդունի՝ Բենիոս։ 99 Ի նոցունց աւուրս եղեւ խնդիր բազում յուզման սրբոյ Զատկին. զի Ասիացւոց եկեղեցիքն զԺԴ լուսնոյ Զատկացն՝ յորում եւ դիպէր յաւուրց շաբաթուն՝ լուծանեին եւ առնէին Զատիկ։ 100 Իսկ եպիսկոպոսն Հռովմայ Բեկտոր կամեցաւ հատանել ընկելուլ զԱսիացւոց եկեղեցեացն առաջնորդս, իբրեւ ոչ ողջամիտս՝ վասն ոչ ի միաշաբաթուն լուծանել զԶատիկն։ 101 Իսկ Իրէնէոս՝ ըստ անուան իւրոյ էր նա խաղաղարար՝ գրեաց թուղթ առ Բիկտոր եւ աղաչեաց ի խաղաղութիւն։ 102 Յայնժամ ամենայն եպիսկոպոսունքն միով հաւասարութեամբ խորհեցան առնել զաւրն Զատկաց, զի ի միաշաբաթին լուծցեն զնա։    103 ԵՂԻՈՍ ՊԵՐՏԻՆԱԿՍ ամ Ա. առ սովաւ սաստիկ հրայրեացք եղէն, եւ պաղատն, եւ կուսանաց տունն այրեցաւ ի Հռովմ։    104 ՍԵՒԵՐՈՍ ամս ԺԸ։ 105 Սա յարո(յ)ց սաստիկ հալածանս ի վերա(յ) եկեղեցեաց, յորում անթիւք եղէն վկայք։ 106 Առ սովաւ Ղեւոնտէս հայրն Ովրիգենի, մարտիւրոսացաւ։ 107 Եւ ի նոյն աւուրս Ե-երորդ թարգմանութիւն գտաւ յԵրիքով ի կարաս թաքուցեալ։    108 Եւ ի սորին աւուրս էին Ասկղեպիդէս, եւ Թիդոտոս, եւ Ուկղոդէս, եւ Թեոդրատէս, եւ Հերմապաւղիս, եւ Կապողնիգէս։ 109 Սոքա համարձակ ձեռնամուխ եղեն ի Գիրս Աստուծոյ եւ ասէին, թե ուղղեմք. եւ կարծեցին զանձինս իմաստուն գոլ քան զՀոգին Սուրբ. եւ ոչինչ եին նոքայ, թե ոչ՝ դիւահարք։ 110 Եւ ընդ այն ժամանակս էր Ափրիկիանոս ժամանակագիր։    111 ԱՆՏՈՆԻՆՈՍ՝ որդի Սեւերայ ամս Է։ 112 Առ սովաւ էր Նարկէոս եպիսկոպոս յԵրուսաղէմի, այր սքանչելի. զի էր երբեմն հսկումն՝ մեծ տաւնին Զատկաց, եւ պակասեաց ձէթ ճրագացն, իսկ Նարկէոս հրամայեաց բերել ջուր եւ եկաց յաղաւթս ի վերայ ջրոյն, եւ հրամայեաց արկանել ի ճրագսն պինդ հաւատովք, եւ շրջեցան ջուրքն ի բնութիւն ձիթոյ։ 113 Եւ եկաց Նարկէոս ամս ՃԺԹ։    114 Իսկ Աղեքսանդրոս եպիսկոպոս՝ ի կողմանց անտի Գամբրացւոց՝ եկն յաղաւթս կալ յԵրուսաղէմ, եւ արգելին զնա եղբարքն անդէն լինել եպիսկոպոս փոխանակ Նարկեսեայ՝ ի հրամանէ Աստուծոյ։ 115 Եւ սոյն իսկ Աղեքսանդրոս գրեաց առ Ասկղիպիդէս եպիսկոպոս. ասէ՝ Մեք, եղբարք, զՊաւղոս եւ զՊետրոս եւ զայղ առաքեալսն իբրեւ զՔրիստոս ընդունիմք, այղ որ ինչ յանուն նոցա ստութեամբ գրեալ է, խոտեմք. իբրեւ ոչ ընթերցա(յ) ես զԱւետարանն, զոր յանուն Պետրոսի ունին ոմանք ի ձէնջ, զի այժմ գիտացի, թե հերձուածք թաքուցեալ են ի միտս նոցա ի հերձուածոյն Մարկիովնի։ 116 Եւ ի սոյն ժամանակսն գտաւ Զ-երորդ թարգմանութիւնն յԵմաւուս՝ նոյնպէս ի կարաս թաքուցեալ։    117 ՄԱԿՐԻԱՆՈՍ ամ Ա. առ սովաւ հանդիսիցն տեղիք շուրջ տեսան(ել)եաց այրեցան ի Հռովմ։    118 ԱՆՏՈՆԻՆՈՍ միւս՝ ամս Դ. առ սովաւ հին Եմաւուս նորոգեցաւ, եւ Նիկապաւղիս կոչեցաւ յԱփրիկիանոսէ։    119 ԱՂԵՔՍԱՆԴՐՈՍ՝ Մամեայ որդի ամս ԺԴ։ 120 Առ սովաւ Հիպէրիպոս Բոսպորացի դնէր խաւսս բազում վասն Զատկի, եւ զԺ-ամեայ կանոնսն, եւ վասն Զ-աւրեայ ծննդոց, եւ վասն աւրհնութեան աւրհնութեանցն, եւ սակաւ ինչ՝ յԵզեկիէղէ։ 121 Եւ ի սոյն աւուրս էլ Ովրիգենէս՝ յԱղեքսանդր, եւ ներքենի եցոյց զինքն։    122 ՄԱՔՍԻՄԻԱՆՈՍ՝ ամս Դ։ 123 Սա յարո(յ)ց հալածանս ի վերայ եկեղեցեաց եւ հրամայեաց զամենեսեան կոտորել։ 124 Եւ ի սոյն ժամանակս Ովրիգենէս ելեալ յԱղեքսանդրի Կեսարեայ Կապուդկացւոց՝ եթող վարդապետ եկեղեցւոյն զՀերակղէս՝ զաշակերտն իւր, որ յետ Դէմետրի կալաւ զեպիսկոպոսութիւն Աղեքսանդրի։    125 ԳՈՐԳԻԱՆՈՍ՝ ամս Զ։ 126 Սա յաւուրս Զատկի տաւնին կամեցաւ խառնիլ յաղաւթս ընդ ժողովուրդս եկեղեցւոյ, եւ ոչ հրամայեաց նմա եպիսկոպոսն Փղաբիանոս՝ մինչչեւ խոստովանեալ. եւ նա յանձն առնոյր յամենայն մտաց իւրոց։    127 Առ սովաւ էր Բեր(ի)ւեղոս եպիսկոպոս Բոսարա(յ), ի կողմանս Արաբացւոց. սա ժպրհեցաւ ասել վասն Փրկչին մերոյ, թե՝ Ոչ էր նա անձամբ գոյութեան յառաջ՝ մինչչեւ եկեալ էր յաշխարհ եւ մարմնացեալ, եւ չիք նորա ասել աստուածութիւն անձին իւրոյ, այղ աստուածութիւն Հաւր իւրոյ բնակեալ էր ի նմա։ 128 Իսկ եին այղք, որ ասէին, ի նմին կողմանց, թե՝ շունչք ընդ նոսին մարմնոցն մեռանին եւ ապականին, եւ ի յարութեանն նորոգի ի նա։ 129 Իսկ աղաչեցին զՈվրիգէնէս, եւ նա դարձուցանէր զնոսա ի ճշմարտութիւն. եւ էր նա ամաց վաթսնից։    130 ՓԻՂԻՊՊՈՍ՝ ամս Զ. ի սորա ի սկզբան թագաւորութեանն Ռ ամ լցաւ Հռովմայ՝ ի սկզբան շինելոյ քաղաքին։    131 ԴԵԿՈՍ ամս Բ։ 132 Սա յարոյց հալածանս ի վերայ եկեղեցեաց, եւ եղեն վկայք եպիսկոպոսք. ի Հռովմ Փղաբիանոս, յԱնտիոք՝ Բաբիղաս, յԵրուսաղէմ՝ Աղեքսանդրոս։ 133 Ի նմին ժամանակի ըմբռնեալ եւ Ովրիգենէս, եւ բազում չարչարեալ յԱղեքսանդր, բայց ի կատարումն մարտիւրոսութեան ոչ եհաս։    134 Եւ անտի եկեալ ի կողմանս Կեսարիայ Ստրատոնեաց եւ ելեալ յԵրուսաղէմ՝ սակաւ ինչ ժամանակս շրջէր անդ. եւ իջեալ ի Տիւրոս անդ լինէր։ 135 Եւ հետազաւտէր զթարգմանութիւնն Ը-եջի գրովք յաւրինեալ. եւ հրաշազան եւ մեծարգի եցոյց զեւթանասնիցն թարգմանութիւնս քան զայղոցն. բան, որ կրկին էր յաւրինակին եւ եւթանասունքն թողին, զայն Ովրիգենէս աստեղբ նշանակեաց. եւ ուր պակասէր եւ յաւելոյին, յոբելիս արար, որոյ եւթանասունքն յանձնէ եդին։ 136 Իսկ ուր զանազանեցին զբանն՝ ղիմնիսկոս եւ հիպողիմնիսկոս եդին. մինն ատտիկեցի նշան է եւ միւսն բժշկաց, զոր եւթանասունքն կարգեցին։ 137 Զայս արար Ովրիգենէս։    138 Եւ ասի լինել յաշակերտաց նորա եպիսկոպոսք աւելի քան զԿ, յորոց գայրն Գրիգոր Սքանչելագործն ի կողմանս Պոնտացւոց ի Նեոյկեսարիայ, եւ Փերմեղիանոս՝ ի կողմանս Կապուդկացւոց, ի Մեծն Կեսարիայ. Եւսեբի ի կողմանս Պաղեստինացւոց, ի Պամփիւղիայ։ 139 Իսկ Ովրիգենէս, ելեալ ի Տիւրոսէ, գնաց ի Կիպրոս, եւ գրեաց խաւսս վասն իշխանութեանցն ի յերկինս, եւ վասն աշխարհարարութեանն, եւ վասն յարութեանն։ 140 Եւ մոլորեալ ի ճշմարտութենէն՝ եղեւ հակառակ եկեղեցւոյ. զի վասն Որդւոյ ասէ. Ոչ զաւրէ տեսանել զՀայր, եւ հրեշտակք ոչ կարեն տեսանել զՍուրբ Հոգին, եւ մարդիկ ոչ կարեն տեսանել զհրեշտակս. եւ զդրախտն յերկինս ասէ. եւ վասն մաշկեղէն հանդերձի առաջին մարդոյն ասէ՝ միթե մորթագործ էր Աստուած, այղ յետ ուտելոյ ի փայտէն, զգեցոյց նոցա ոգւոց զայս զմարմինս. եւ մարմինս ոչ յառնէ ի յարութեանն, այղ փոխանակ սորա այղ լինի։ 141 Եւ կեցեալ ամս ԿԹ մեռանի ի Կիպրոս։ 142 Եւ պատմէ զայս Եպիփան եպիսկոպոս Կիւպրացւոց։ 143 Եւ ի նոյն ժամանակս հալածանաց փախուցեալ Է մանգունքն ի Դիկոսէ յԵփեսացւոց քաղաքին՝ ննջեցին ի Նիւքղոս լերինն՝ յայրին, եւ յետ ՃԽ ամի զարթեան։    144 ԳԱՂՂԻՈՍ եւ ՍՈՂԻՍՏՆՈՍ ամս Բ եւ ամիսս Դ։ 145 Առ սովաւ Նաւատիոս էր յեկեղեցւոջն Հռովմայ. եւ եղեւ առաջնորդ աղանդո(յ)ն Կաթարոսաց, այսինքն՝ որք սուրբս կոչեն զանձինս եւ զապաշխարութիւն ոչ ընդունին։ 146 Զի Նաւատիոս ասէ. Որ ոք յետ մկրտութեանն սխալէ, կայ մնայ առանց բժշկութեան այնպիսին։ 147 Վասն որոյ եղեւ ժողով ի Հռովմ քաղաքի Կ եպիսկոպոսաց, եւ երիցունք աւելի քան զնոսա եւ սարկաւագունք. եւ հաւանեցան զՆաւատիոս եւ զմիաբանեալս նորայ աւտար յեկեղեցւոյ, եւ նզովեալ մերժեցին զնոսա։ 148 Եւ եին եպիսկոպոսք՝ Հռոմայեցւոց՝ Ստեփաննոս, Աղեքսանդրացւոց՝ Դիոնէսիոս, Անտիոքացւոց՝ Փղաբիանոս։ 149 Իսկ սա զհետ Նաւատեայ թիւրեալ մոլեցաւ։ 150 Իսկ Դիոնէսիոս Աղեքսանդրացի հաստատէր զնա՝ բազում աւրինակս ի մէջ բերելով։    151 ՎԱՂԵՐԻՈՍ եւ ԳԱՂՂԻՈՍ ամս ԺԵ։ 152 Սա ի սկզբան թագաւորութեանն իւրոյ խոստացաւ առնել խաղաղութիւն առ եկեղեցիս. իսկ այր մի Եգիպտացի կախարդ շրջեաց զնայ առաջին մտաց անտի։ 153 Եւ հրամայեաց, թե արք սուրբք եւ արդարք հալածեսցին եւ կոտորե(ս)ցին, եւ զոհել հարց զորդիս իւրեանց դիւաց, եւ հերձուլ զմանգունս, եւ դնել մասունս մասունս զստեղծուածն Աստուծոյ, որպէս թե ի ձեռն այսց գործոց եղիցին նոքայ ի շինութիւն։ 154 Իսկ նա այսահարէր առաւել քան զարժանն. եւ յետ սակաւ աւուրց գերի վարեցաւ ի Պարսս. եւ եղեւ ծառայ դրիւ բարբարոսաց։    155 Եւ ի սորին աւուրս էր հերձուածն Եփետեայ. զի էր նայ՝ եպիսկոպոս յերկրին Եգիպտացւոց, եւ ուսուցանէր նոցա հրեերէն, թե՝ յետ Ռ ամի լինելոց է հատուցումն մարմնաւոր ի վերայ երկրի։ 156 Առ սովաւ էր Պաւղոս Սամ(ո)ստացի եպիսկոպոս յԱնտիոք, ԵԺ-երորդ յառաքելոցն։    157 ԿՂԱՒԴԻՈՍ՝ ամս Բ, ամիսս Թ։ 158 Առ սովաւ Պաւղոս Սամ(ո)ստացի զառաջին կանոնն որոշեաց եւ զԱրտիմոնի հերձուածն նորոգեաց. զի վասն Փրկչին մերոյ ասէ, թե՝ Մարդ է սոսկ, որպէս ամենայն մարդիկ, եւ բնութիւն Բանին Աստուծոյ մարդ լիալ ճշմարտութեամբ։    159 Եւ ժողովեցան եպիսկոպոսք ի տեղեաց տեղեաց յԱնտիոք առ ի քննութիւն Պաւղոսի Սամստացւոյ հայհոյութեանն. Դիոնեսիոս՝ Հռովմայ եպիսկոպոս, Պարմեղիանոս՝ Կեսարու Կապուդկացւոց, եւ Գրիգորեոս եւ Աթանագէնոս եղբարք՝ եպիսկոպոսք եկեղեցւոյն Պոնտացւոց, Հեղիանոս՝ եկեղեցւոյն Տարսոնացւոց, Նիկոմէ՝ ի յԻկոնացւոց քաղաքէն, Հիմէնոս՝ Երուսաղէմի եկեղեցւոյն. Թեոտիկնոս՝ Կես(ար)եայ Պաղ(ե)ստինացւոց, Մաքսիմիս՝ Բոստր քաղաքի, որ առաջնորդէր եկեղեցւոյն։ 160 Յայնժամ աղաչեցին զԴիոնէսիոս Աղեքսանդրի եպիսկոպոս՝ գալ ի ժողովն, զի էր ընդդիմաբանեալ բազում խաւսիւք առ Պաւղոս Սամ(ո)ստացի։ 161 Իսկ երանելին Դիոնէսիոս հրաժարեցաւ գալ ի ժողովն վասն ծերութեան մարմնոյն. բայց գրեաց թուղթ եւ եցոյց նոցա զմիտս եւ զխորհուրդս, զոր ունէր վասն խնդրոյ նոցա։ 162 Ժողովեալ սուրբ եպիսկոպոսքն՝ նզովեցին զՊաւղոս Սամ(ո)ստացի, եւ լուծեալ ի պատուոյն՝ մերժեցին զնա յեկեղեցւոյ։    163 ԱՒՐԵՂԻԱՆՈՍ ամս Ե, ամիսս Զ։ 164 Սա խորհեցաւ հալածանս յարուցանել ի վերայ եկեղեցեացն. եւ ի բարկութենէ Աստուծոյ հարեալ սատակեցաւ ի նոր բանդին։    165 Յետ որոյ՝ ՏԱԿԻՏՈՍ ամիսս Զ։    166 Յետ Տատիկոսի ՓՂՈՐԻԱՆՈՍ թագաւորեաց՝ աւուրս ՁԸ։    167 ՊՐՈԲՈՍ ամս Զ, ամիսս Գ։ 168 Առ սովաւ մոլեկան Մանինեցւոց սատակիչ կործանումնն ի վարս մարդկան եմուտ։ 169 Զի Բ բնութիւնս զոյգ ասաց Մանին՝ նիւթ եւ խաւար, որպէս թե՝ չար կամ բարի։ 170 Եւ մոլեալ դիւահար աղանդովն՝ ասէ. Ես եմ, որ Մովսէսի ի լերինն երեւեցայ հրով. եւ ես եմ, ասէ, Հոգին բարեխաւս։    171 ԿԱՐՈՍ՝ հանդերձ որդւովքն՝ Կարինեաւ եւ Նումերիանոսիւ ամս Բ։ 172 Առ սովաւ էր Անատողիոս Աղեքսանդրացի. եւ եկաց եպիսկոպոս Ղաւոդիկեցւոցն, որ փիղիսոփայից ուսմամբ պայծառացեալ երեւէր, եւ թիւս չափոց եւ համարոց կարգեաց։    173 ԴԻՈԿՂԵՏԻԱՆՈՍ ամս Ի։ 174 Սա թագաւորեցոյց զՏրդատ արքայ՝ Հայոց Մեծաց։ 175 Եւ յարոյց հալածանս սաստիկս ի վերայ եկեղեցեաց. զի տաճարք աղաւթից կործանեցան, եւ կտակարանք ի մէջ հրապարակաց այրէին։ 176 Եւ անթիւք եղէն վկայք՝ արք եւ կանայք, եւ բազում հայրապետք մարտիրոսացան. Պետրոս՝ Աղեքսանդրի եպիսկոպոս, եւ Փիղիասթեմ՝ յԱյիս քաղաքի, Անթեմոս Նիկոդեմացւոց, Սերկանոս՝ ի Փիւնիկէէ եկեղեցւոյն Ծաւրացւոց. Սիղուանոս՝ Գազացւոց, Ղուկիանոս՝ Մեծացյոց, Պաւղոս եւ Սիղոս Եգիպտացւոց. Փաւուստոս եւ Ողոդիոս, եւ Ամոնիոս եւ Փիղոս, եւ Հեւսիքէս, եւ Թեոդորոս։ 177 Ի սոյն իսկ ի Դիոկղետիանոսէ եւ սուրբքն Հռոփսիմեանք փախստական եղեալ ի Հայս՝ մարտիւրոսացան։ 178 Եւ ի նոյն ժամանակ, ելեալ ի վիրապէն, խոստովանողն Քրիստոսի սուրբն Գրիգոր եղեւ քարոզ Հայոց եւ լուսաւորեաց մկրտութեամբ. եւ եկաց յետ այնորիկ ամս Լ։    179 ԿՈՍՏԱՆԴԻԱՆՈՍ՝ ամս ԼԴ։ 180 Սա անուանեցաւ Սեբաստոս ի զաւրաց իւրոց։ 181 Եւ հաւատացեալ յԱստուած եւ ի Բան նորա, Որդին միածին եւ կենդանարար յԱմենասուրբ Հոգին, եւ տուեալ պատերազմ ընդ անաւրէն թագաւորսն՝ սատակեաց զնոսա՝ զՄաքսիմէանոս եւ զՄաքսիմինտէս եւ զԼիկիանէս։    182 Քանզի իբրեւ ելից զթագաւորութիւնն Դիոկղետիանոս, զԻ ամին մեռաւ ի Դաղմատիայ, եւ յետ սորա անուանեցաւ կայսր Մաքսիմէանոս յանձնէ իւրմէ եւ խորհուրդ մահու նիւթեաց ի վերայ Կոստանդիանոսի։ 183 Իսկ իբրեւ յայտնեցաւ նենգութիւն նորա, չարաչար մահու սպանաւ։ 184 Եւ որդի նորա Մաքսիմինտէս արար հալածանս քրիստովնեից. եւ ինքն պղծութեամբ եւ աղտեղութեամբ եւ մոգութեամբ եւ կախարդութեամբ եւ դիւանուէր պաշտմամ(բ)ք վարէր, զի կարծէր այնու յաղթել Կոստանդիանոսի։ 185 Եւ գործեաց կամուրջ ի Տիբերիս գետ նաւուք, եւ մինչդեռ անցանել կամէր եւ լցաւ կամուրջն զաւրաւքն, յանկարծակի շարժեաց զնաւսն, եւ Մաքսիմինտէս եւ զաւրք իւր ընգղմեցան ի խորս ջրոյն եւ հեղձան կենդանւոյն։ 186 Յայնժամ Կոստանդիանոս հրամայեաց զաւրացն զյաղթող նշանն Քրիստոսի դրոշմել ի վերայ կապերտակի, որպէս թէ ունիցի յաջ ձեռին իւրում զխաչն. եւ մտեալ ի Հռովմ՝ յամենայն նշանաւոր տեղիս հրամայեաց կանգնել զյաղթութեան նշան խաչին Քրիստոսի։    187 Իսկ միւս Մաքսիմին, որ յարեւելս ի դաշտի միում հանդերձ զաւրաւքն բնակեալ էր, իսկոյն հասին նմա դատաստանք յԱստուծոյ. զի ամենայն մարմին նորա յաներեւոյթ հրոյ մաշեալ լինէր, եւ խելապատակ ողղոյն ուժգին այրէր ի հրամանէ Աստուծոյ, եւ աչք նորա ի դուրս ոստեան։ 188 Եւ մինչ դեռ շունչն ի ներքս էր, խոստովան լինէր Տեառն Աստուծոյ եւ խնդրէր մահ. եւ այսպէս ել յաշխարհէ աստի խայտառականաւք, զոր եւ ասել անմարթ է։    189 Իսկ Լիկիանէս յառաջագոյն էր համախորհ Կոստանդիանոսի՝ յաստուածապաշտութեան կարգս, քանզի Կոստանդիանոս ետ զքոյր իւր Լիկիանեայ կին։ 190 Իսկ իբրեւ յաջողեցաւ թագաւորութիւնն Կոստանդիանոսի, նախանձեալ ընդ նմա Լիկիանէս՝ գրգռեաց պատերազմ. եւ յարոյց հալածանս ի վերայ քրիստովնէից, աւերէր զեկեղեցիս եւ տանջէր զհաւատացեալսն՝ առ ի զոհել կռոցն։ 191 Իսկ աստուածասէրն Կոստանդիանոս եւ զնա սատակեալ՝ ջնջէր յերկրէ, եւ նորոգէր զեկեղեցիս։    192 Սա փոխեաց թագաւորութիւնն ի Հռոմա(յ)։ 193 Եւ ելեալ ի կողմանս Բ(ի)ւզանտացւոց շինեաց քաղաք եւ կոչեաց յանուն իւր Կոստանդիանոսի պաւղիս։    194 Առ սովաւ երեւեցաւ Տիտոս երէց յԱղեքսանդր, որ արարած ասէր զորդին Աստուծոյ։ 195 Եւ էին համախոհ նորա փիղիսոփայք՝ Այետիոս եւ Աստերիոս եւ Նոմիոս որք ասեին ոչ գոլ զՈրդի ի բնութենէ Հաւր, այղ իբրեւ զմի յարարածոց։ 196 Եւ հրամայեաց Մեծն Կոստանդիանոս՝ ի խնդրոյ սրբոյ հայրապետին Աղեքսանդրի լինել ժողով ի Նիկիայ՝ ի մայրաքաղաքն Բիւթանացւոց։ 197 Եւ ժողովեցան եպիսկոպոսք ՅԺԸ, որոց ժողովեին առաջնորդք՝ Մակարիոս՝ Երուսաղէմի, Աղեքսանդրոս՝ Աղեքսանդրի, Եւստաթիոս՝ Անտիոքու, Սեղբեստ(ր)ոս Հռովմայ, Միտ(ր)ոփանիս՝ Կոստանդնուպողսի առաջին եպիսկոպոս. յետ որոյ յաջորդեալ Մեծն Աղեքսանդրոս։ 198 Որոց եւ նզովեալ զԱրիոս՝ մերժեն յեկեղեցւոյ արտաքս։ 199 Սահմանեցին հաւատս յԱմենասուրբ Երրորդութիւնն՝ քարոզելով զՈրդի ի բնութենէ Հաւր. զոր խոստովանի ընդհանրական կաթողիկէ եկեղեցի։    200 Որդիք նորա ԿՈՍՏԱՆՏԻՆՈՍ եւ ԿՈՍՏԱՍ եւ ԿՈՍՏՈՍ ամս ԻԳ։ 201 Սոքա ի միում ժամանակի եղէն կացեալ թագաւորք ի կողմանս կողմանս։ 202 Յորոց Կոստանտիանոս ի Գաղիղեա եկաց թագաւոր. եւ Կոստիոս ի Հռովմ։ 203 Իսկ Կոստանտաս ի Կոստանդնուպաւղիս թագաւորեաց. եւ եղեւ հնազանդեալ Արիոսի մոլորութեանն, եւ հրաման ետ դարձուցանել զԱրիոս յարտասահմանութեանէն եւ ընդունել յեկեղեցի։ 204 Եւ հասեալ նմա դատաստան յԱստուծոյ, հեղաւ որովայն նորա յանմաքուր տեղւոջ։ 205 Եւ ի սոցին աւուրս գրեաց երանելին Կիւրեղ՝ հայրապետն Երուսաղեմի՝ առ Կոստանդիոս թագաւոր Հռովմայեցւոց վասն երեւելոյ նշանի խաչին յերկնից։ 206 Եւ ի նորին աւուրս Անդրեաս՝ եղբայր Մագնոսի եպիսկոպոսի՝ զշարամանութիւն տոմարաց յաւրինէր։    207 ՅՈՒՂԻԱՆՈՍ ամս Բ, ամիսս Ը։ 208 Սա էր որդի քեռ Մեծին Կոստանդիանոսի։ 209 Եւ եղեւ յանցաւոր, որպէս եւ ասէ Պատմութիւնն, զի թողեալ զկարգ քրիստոնեական եղեւ պաշտաւնեայ դիւաց եւ երկրպագու կռոց։ 210 Ի սորա աւուրս երանելին Աթանաս՝ հայրապետն Աղեքսանդրի, էր ի Սկիթ երկրորդ անգամ հալածեալ յԱրիանոսաց։    211 ՅՈՒԲԻԱՆՈՍ ամիս(ս) Ը։ 212 Սոյն իսկ այս Յուբիանոս էր հետեւեալ Արիոսի մոլորութեանն եւ եղեւ վրէժխնդիր նորին աղանդոյն. եւ յետ սակաւ աւուրց խեղդեցաւ։    213 ՎԱՂԵՆՏԻԱՆՈՍ եւ ՎԱՂԷՍ՝ ամս ԺԳ։ 214 Ի սոցա ԺԱ ամին վախճանեցաւ երանելին Աթանաս յԱղեքսանդր, դարձեալ ի հալածանացն։ 215 Եւ ի սոցունց աքսորեցաւ հայրապետն Հայոց սուրբն Ներսէս ի հեռաւոր կղզիս Ովկիանու ամս Թ։ 216 Եւ ի սոցունց աւուրս էին սուրբ վարդապետքն Գրիգոր Նիւսացի՝ եղբայր Բարսղի, Բարսիղ Կեսարու եպիսկոպոս, Գրիգոր Նազիազիացի Աստուածաբան։    217 Եւ էին հերձուածք ի ժամանակին. Արիանոսք, որք արարած ասէին զՈրդին Աստուծոյ. եւ Նոմիոսացիք, որք երկնային զաւրութեանցն գլուխ ասէին զՈրդի, եւ ոչ ի բնութենէ Հաւր. եւ Սաբեղացիք, որք զերիս անձինս Սրբոյ Երրորդութեանն մի ասեն, լոկ անուամբ զանազանեալ. եւ Ոդէրայինք, որք բնականաբար զմարդկային պատկեր ունել ասեն Սրբոյ Երրորդութեանն եւ Ապողինարացիք, որք մարդկային ոգի ոչ ասեն առեալ Քրիստոսի. եւ Մակեդովնացիք, որք զՀոգին Սուրբ նուազ ասեն քան զՀայր եւ զՈրդի. եւ Պանդուրացիք, որք զԲանն ի մարմինն յեղեալ ասեն. եւ Մանիքեցիք, որք առ աչաւք ասեն զՔրիստոս երեւեալ աշխարհի. եւ Սոփրոնացիք, որք առանց մարդկային շնչոյ ասեն զմարմնաւորութիւնն Քրիստոսի. եւ Տիքիանոսք, որք յերկնից բերեալ ասեն զմարմինն Քրիստոսի, եւ ոչ առեալ ի կուսէն։    218 ԳՐԱՏԻԱՆՈՍ ամս Ե։ 219 Առ սովաւ Եպիփան եպիսկոպոս Կիպրացւոց ի Կոստանդին քաղաքի, որ զպարունակական խաւսս գրեաց՝ ի խնդրոյ Մատադիոսի եւ Տարասինոսի եւ Նեովնի Նումերոսի քահանայից Սուեդրայ Պամփիւղացւոց քաղաքին եւ Պաղադայ քաղաքապետի, յորում ցուցանէ գրոց վկայութեամբ, թէ զիարդ արժան է հաւատալ յԱմենասուրբ Երրորդութիւնն յայտնելով զՁ աղանդոցն անուանս. Ի, որ յառաջ քան զՔրիստոսի մարմնանալն, եւ Կ, որ ի գալստենէն մինչեւ ի Գրատիանոս թագաւոր. եւ վասն լուծանելոյ զհերձուածողացն բանս՝ ի խնդրոյ, որ ի Սուրբ Գրոց. եւ վասն աշխարհարարութեան եւ թուոյ նախահարցն եւ ազգաց եւ թագաւորաց՝ մինչեւ ի ժամանակս իւր. եւ վասն յարութեան համաւրէն մարմնոց. եւ վասն հեթանոսական պաշտմանցն եւ լուծումն ի հին եւ ի նոր կտակարանաց, զոր կարծել ոմանց անկատար ի միտս ունելոյ եւ վասն ուսուցանելոյ հաւատացելոց զկատարեալ հաւատոցն դաւանութիւնս. եւ վասն Քրիստոսի մարմնանալոյն։    220 ԹԵՈԴՈՍ ՄԵԾ որդի Գրատիանոսի ամս ԺԵ։ 221 Ի սորա յԳ ամին եղեւ ժողովն ի Կոստանդինուպաւլսի ՃԾ եպիսկոպոսաց՝ վասն Մակեդովնի հոգեմարտի, որ նուազ ասէր զՀոգին Սուրբ քան զՀայր եւ զՈրդի։ 222 Եւ էր նա մեռեալ յառաջ քան զժողովոյն գումարելն. յետ որոյ Դիմոփիղոս Արիանոս ունէր զեպիսկոպոսութիւն Կոստանդնուպաւղսի, զոր հանէր ի քաղաքէն Թեոդոս թագաւոր եւ տայր զտեղապահութիւնն Գրիգորի Աստուածաբանի մինչեւ ցհաւաքել ժողովոյն, զի էր յառաջագոյն եկեալ ի Կոստանդնուպաւղիս՝ վասն Արիանոսաց հերձուածոյն, այր սքանչելի հրշտակաց եւ մարդկան, որ եւ ի վարդապետելն իւրում հիացում առնէր ամենայն քաղաքաց իմաստնոցն, յոր ոչ կարէին հայիլ Արիանոսքն։ 223 Եւ էին գլխաւորք ժողովելեացն Կիւրղիոս՝ Երուսաղէմի, Տիմոթէոս Ա՝ նստացուած Աղեքսանդրի, Մեղիտոս՝ Անտիոքայ, Գրիգոր՝ Նիւսիայ, Գեղասեոս՝ Կեսարեայ Պաղեստինացւոց, Դամասոս՝ Հռովմայ, Գրիգոր Աստուածաբան՝ Կոստանդնուպաւղսի, զորոյ աթոռ ընկալաւ Նեկտառիոս ձեռնադրեալ ի ժողովոյն. յետ որոյ լինի փոխանորդ նորին Յովհան՝ անուանեալն Ոսկեբերան։ 224 Եւ սահմանեալ սրբոյ ժողովոյն զդաւանութիւն հաւատոյն՝ քարոզեցին զկենդանարար զԱմենասուրբ Հոգին հաւասարապատիւ եւ փառակից, եւ համագոյական Հաւր եւ Որդւոյ, եւ նզովեցին զՄակեդովն՝ յետ մահուն իւրոյ մեռեալս՝ ընդ ամենայն հերձուածողս։    225 Եւ ի սոյն ժամանակս յարեան մանգունքն, որ յԵփեսոս վասն հերձուածոյն, որ էր ի ժամանակին, որք ոչն հաւատացին յարութեանն. զի վասն նորին ուժգին ճգնութեամբ խնդրեալ յԱստուծոյ Թեոդոսի թագաւորին յարեան մանգունքն։ 226 Եւ եկեալ թագաւորն ետես զնոսա, եւ բազում ինչ խաւսեցան ընդ նմա եւ դարձեալ ննջեցին։    227 Եւ յառաջ քան զԹեոդոս թագաւոր եղեն ժողովք Զ յԱրիանոսաց ի տեղիս տեղիս հակառակ միասնական հաւատոյ, զորս ոչ ընդունի եկեղեցի. Ա՝ ի Տիւրոս. Բ՝ յԱնտիոք. Գ՝ ի Սեղեւկիայ. Դ՝ ի Կոստանդնուպաւլիս առ Եդոքսիւ Արիանոսացն հայրապետաւ. Ե՝ ի Նիս Թրակացւոց. Զ՝ ի Սէրմին։    228 Եւ եղեւ սուրբն Սահակ հայրապետ Հա(յ)ոց։ 229 Եւ ի նորին աւուրս՝ Յոհան Ոսկեբերան։    230 ԱՐԿԱԴԻՈՍ եւ ՈՆՈՐԻՈՍ որդիքն Թեոդոսի ամս ԻԳ։ 231 Ի սոցա Գ ամին եղեալ Եւթաղ երանելի Աղեքսանդրացի, որ հրաշազան յաւրինուածովք զսուրբն առաքելոյ, եւ զԳործոցն առաքելոց եւ զԿաթողիկէից թղթոցն զյառաջաբանս եւ զգլուխս, եւ զմասնաւորս եւ զվկայութիւնս եւ տունս կարգեաց սակս հերձուածոյն Մարկիոնի եւ Կոր[ը]նթոսի եւ Կաղարբոսի եւ Կարպոկրատեա(յ), որք սոսկ մարդ ասացին զՅիսուս եւ զհին կտակարանս ոչ ընդունին, զի զվկայութիւնն Քրիստոսի խոտէին։    232 ԹԵՈԴՈՍ ՓՈՔՐ որդի Արկադեայ՝ ամս ԼԷ։ 233 Իսկ ի ծնէ թագաւորեաց ամս ԾԲ։ 234 Ի սորա աւուրս էր սուրբ Սահակ՝ Հայոց հայրապետ, յորոյ աւուրս դպրութիւն հայերէն լեզուի. ԻԹ գրով ի Դանիեղէ փիղիսոփայէ Ասորւոյ կարգեցաւ, զոր ետ բերել Վռամշապուհ թագաւոր Վահրճայ նախարարի ձեռամբ՝ Հաբելի երիցու, իսկ զԷ գրոյն պակասութիւն Մեսրովբ երանելի, Հացեկաց Տարաւնոյ, յազատ տանէ, ամսաւրեայ պահաւք եւ աղաւթիւք հանդերձ աշակերտաւքն հայցեալ յԱստուծոյ, եւ ցուցաւ նմա ի տեսլեան։ 235 Այս լինէր յԱսորւոց աշխարհին, յորժամ վասն նորին անդր ճանապարհորդեցին։ 236 Իսկ զցուցեալն շահեցան՝ հանդերձ մի[յ]այարաւքն էր գրեալ Հռոփանոսի գրչի Սամոսացւոյ։    237 Եւ էին հերձուածք ի ժամանակին յայնմիկ Դէոդորի Տարսոնացւոյ եւ Թեոդորի Սամ(ո)ստացւոյ եւ Նեստորի Անտիոքացւոյ։ 238 Քանզի Դէոդոր էր աշակերտ Պաւղոսի Սամ(ո)ստացւոյ, եւ՝ Շնորհիւ որդի, ասէ, զի Մարեմայն ծնեալ, իսկ բնութեամբ որդի զԱստուածն Բան, եւ մկրտութեան արժանաւորեցաւ ի Մարիամայն մարդ ծնանիլ, աւծանիլ Հոգւոյն եւ լինել տաճար Բանին Աստուծոյ։ 239 Իսկ Թեոդորոս Սամստացի, աշակերտ Դիոդորի՝ Ոչ Աստուածն Բան ծնանի ի Մարիամայ, այղ մարդ սոսկ ի կնո[յ]ջէ ծնեալ, եւ վասն ազնուական գոլոյ եւ յաճելոյ նմա Աստուծոյ Բանէն բնակեաց ի նմա, վասն այնորիկ ճգնէր առ հոգեկանս, զի հնազանդեցու(ս)ցէ զախտսն մարմնականս եւ արժանի լիցի կոչել որդի Աստուծոյ։ 240 Իսկ Նեստոր Անտիոքացի, եպիսկոպոս Կոստանդնուպաւղսի, աշակերտ Պաւղոսի Մամուեստացւոյ, ուսեալ զբնախաւսութիւնսն Դիոդորի Տարսոնացւոյ ասէ. Ոչ ուրեք իշխեցին ասել հարքն, թե Աստուածն Բան ծնաւ ի կուսէն, այղ առին նշանակ զանուանսն, որ ցուցանեն զբնութիւնս երկուս, քանզի Քրիստոսն եւ Որդին եւ Տէրն երբեմն զաստուածութիւնն զեկուցանեն, եւ երբեմն՝ զմարդկութիւնն, իսկ երբեմն՝ զերկուն։ 241 Եւ ոչ դարձեալ՝ այղ որդի, եւ այղ՝ միւս. այղ ինքն որդի է ըստ բնութեանցն կրկնակի. քանզի բնութեանցն ընտանի կարգաւորութեան յամենայն ժամ մնացելոյ, իսկ արժանաւորութեամբ շարայարեալ առ աստուածութիւնն միական։ 242 Եւ այղ անթիւ նորա հայհոյութիւնք, որ յաղագս երկուց բնութեանց. քանզի ոչ խոստովանի զԲանն Աստուած մարմնով երեւեալ, այղ ի մարդ բնակեալ։ 243 Քանզի բնակութիւն ընգալաւ, ասէ, Բանն Աստուած՝ զմարդկութիւնն. եւ այսպէս ուսուցանէր զամբարշտութիւնն հակառակ ողջամիտ վարդապետութեանն։ 244 Զոր գիտեցեալ Կիւրղի եպիսկոպոսի Աղեքսանդրի, գրէ երից անգամ առ Նստոր՝ դառնալ ի հայհոյութեանցն եւ միաբանել կաթողիկէ եկեղեցեաց՝ վասն խոստովանութեան։ 245 Իսկ Նստոր՝ զ(ը)նդդէմ հակառակսն առնէր նմա պատասխանիս։ 246 Վասն որոյ հարկաւորի երանելին Կիւրեղ գրել առ թագաւորն, զի տացէ հրաման ժողովելոյ։    247 Եւ նորա հրամայեալ՝ ժողովեցան յԵփեսոս ԺԱ ամի թագաւորութեան նորայ եպիսկոպոսք, որոց եին գլխաւորք Յոբնաղիոս Երուսաղէմի, Կիւրղիոս Աղեքսանդրի, որ էր գլուխ իսկ ժողովոյն, Մէմնոս Եփեսոսի, Յովաննէս Անտիոքու, Պաւղոս Էմեսիու, Թէոդոտոս Անկիւրեայ, Ակակիոս Մեղիտինեայ, Պրոկղոս Կիւղիկիայ, Կեղեստրանոս Հռովմայ, Նեստոր Կոստանդնուպաւղսի։ 248 Եւ ժողովեալքն նզովեն զՆեստովր, բայց ի Յովաննէ Անտիոքացւոյ եւ որոց ընդ նմա արեւելեաց եպիսկոպոսք թուով Լ. զորս հրապուրեալ Նեստորի՝ ասէր լինել յուղիղ հաւատս եւ զԿիւրեղ Աղեքսանդրի հայրապետն սողոսկեալ յԱպուղինարի հայհոյութիւնն, վասն զմի բնութիւն բանին Աստուծոյ խոստովանել։ 249 Եւ եղեւ պատառումն արեւելեացն ի Կիւրղէ եւ որոց ընդ նմա եպիսկոպոսք. մինչեւ ճշմարտութիւն իրացն ծանուցաւ առ թագաւորին։ 250 Որպէս ունի յաղագս այսորիկ անսուտ յիշատակարանացն պատմութիւն ըստ հրամանի թագաւորին հալածական առնել զՆստոր ի կողմանս Մծբնացւոց, որոց յարեցաւ ի Խուժաստան յարեւելս։ 251 Իսկ Կիւրեղ Աղեքսանդրի հայրապետն ծանուցանէ Յովաննու Անտիոքայ եպիսկոպոսի զամբարշտութիւնն Նեստովրի. եւ առաքեն արեւելեայքն զՊաւղոս Եմեսացիոց եպիսկոպոսն առ Կիւրեղ ի խաղաղութիւն, եւ եղեւ միաբանութիւն Անտիոքացւոցն եւ Աղեքսանդրացւոց։    252 Իսկ յետ լուծմանն Նեստորի կալաւ զաթոռ հայրապետութեանն Մաքսիմիանոս ոմն՝ ամս Գ։ 253 Յետ որոյ Պրոկղոս Կիւզիկեայ եպիսկոպոս հայրապետ եղեւ ի Կոստանդնուպաւղիս։ 254 Յետ որոյ Փղաբիանոս կալաւ զաթոռ հայրապետութեանն. եւ սկսաւ ուսուցանել զՆստորի հայհոյութիւնն։ 255 Իսկ Եւտիքէս ոմն, վանական ի Կու կղզւոջ, առադրէր ընդդիմակս Փղաբիանոսի գլուխս Ը՝ մի բնութիւն ասելով։ 256 Քանզի ոչ խոստովանի զԲանն Աստուած առնուլ մարմին ի սուրբ կուսէն եւ լինել մարդ, այղ ասէ՝ Ոչ ինչ էառ ի կուսէն Մարիամայ, բայց միայն նմանութիւն մարդոյ. եւ կերպարանաւք գտեալ իբրեւ զմարդ եւ ոչ ճշմարտութեամբ։ 257 Եւ ժողովեալ Փղաբիանոսի զեպիսկոպոսս իւր զհամախոհս եւ լուծանէ զԵւտիքէս։    258 Եւ գիտացեալ զհակառակութիւնս նոցա երանելին Թեոդոս հրամայէ կրկին անգամ ժողով լինել յԵփեսոս, ի ԻԵ ամի թագաւորութեանն իւրոյ, եւ քննել յաղագս Փղաբիանոսի եւ Եւտիքոսի, եւ տեսանել [զտոմարն Ղեւովնի, զԴԺ գլուխսն՝ գրեալս առ Փղաբիանոս] վասն Եւտիքոսի մոլորութեանն, յորում Բ բնութիւնս խոստովանի մարմնացելոյ Բանին Աստուծոյ եւ Բ կերպարանս եւ Բ ներգործութիւնս, եւ ըստ Նստորի՝ տուն Բանին Աստուծոյ խոստովանի զկուսածին մարդն։ 259 Եւ յետ ծնանելոյ կուսին ապա, ասէ՝ զԲանն Աստուծոյ բնակիլ ի մարդն, քանզի ասէ այսպէս յԲԺ-երորդ գլխի իւրոյ հայհոյութեանն. Եւ որդի մարդոյ, ասի, վայրեկեալն յերկնուստ, յորժամ որդին Աստուծոյ զմարմին անդուստ ի կուսէն, յորժամ ծնաւն, ապա առընգալաւ. եւ սոսկ մարդ ասէ չարչարեալ եւ մեռեալ։    260 Եւ ժողովեցան եպիսկոպոսք Մ. Յոբնաղիոս Երուսաղէմի. Դիոսկուրոս Աղեքսանդրի, որ եւ զգլխաւորութիւն ժողովոյն հաւատացաւ ի թագաւորէն. Դոմնոս Անտիոքա(յ)՝ համախոհ Նստորի. Յոհան Եգեացւոց, աշակերտ Նստորի. Իբաս Եդեսացւոց, որ զթուղթն գրեաց առ Մարին, յորում գովէ զՆստորի հայհոյութիւնն եւ ամբարշտութիւն ասէ զԿիւրղի խոստովանութիւնն. Թեոդորիտոս Կուրա(յ) քաղաքի, աշակերտակից Յովհաննու Եգեացւոյ Նստորի մոլորութեանն հակառակ Կիւրղի Աղեքսանդրացւոյ, վասն որոյ դիմադրութիւնս արարեալ՝ ԲԺ գլուխս առ Կիւրղիւ, ԲԺ նզովս կարգեաց. եւ ըստ Թեոդորոսի Մամուեստացւոյ հաճութեամբն՝ ասէ բնակել ի մարդն զԱստուածն Բան, քանզի յԳ գլխի իւրոյ հայհոյութեանն ասէ. Ոչ ի կուսէ ծնեալ էր Աստուծոյ կերպարան, այղ տաճար էր՝ բնակիչ ունելով, ըստ Պաւղոսի ձայնին՝ Քանզի ի նմա յաճեցաւ, ասէ, ամենայն լրումն աստուածութեանն բնակել. եւ յԲԺ-երորդ գլխին ասէ իսկ՝ պիտի հաւանել Տեառն ցուցողին զԲ բնութիւնս, եւ ասաւղին Հրեիցն. Լուծէք զտաճարս զայս, եւ զերիս աւուրս կանգնեմ զսա. քանզի ցուցանէ լուծեալ զտաճարն, եւ զկանգնիչ Աստուած, ուրեմն՝ ոչ Աստուած չարչարեալն, այղ ի մէնջ յԱստուծոյ եղեալ մարդն. Ղեւոն Հռովմայ, զորմէ ասէ ոչ գոլ ի ժողովն, այղ փոխանակ իւր առաքեալ՝ տալով բերել զգիր հայհոյութեանն զԺԴ գլուխսն Եւսեբի Դորեւղու. Փղաբիանոս Կոստանդնուպաւղսի։ 261 Եւ ժողովեալք սահմանեցին զըստ հարցն խոստովանութիւն՝ զնշանակ հաւատոյն կնքեալ, մի բնութիւն մարմնացելոյ Բանին Աստուծոյ խոստովանեալ ճշմարիտ մարդ լինել ի սուրբ կուսէն զԲանն Աստուած ասացին։ 262 Իսկ Եւտիքէս խոստովանեալ զյանցանս իւր՝ նզովէր զաղանդն եւ գիր խոստովանութեան մատուցանէր ժողովոյն, որ ասի Ղեաւբեղովն, եւ ըստ հրամանի կանոնաց ընկալեալ եղեւ. իսկ յետոյ ի նոյն հայհոյութեան աղանդ դարձաւ։ 263 Իսկ համախոհք եւ հաւանեալք Նստորի ոչ դարձան յիւրեանց հայհոյութեանցն, զորս նզովեաց սուրբ ժողովն՝ ասելով. Որ ոք ասիցէ ի Քրիստոս Բ բնութիւնս՝ նզովեալ եղիցի։    264 Յայնժամ երանելին Դիոսկուրոս լուծանէր ի պատուոյ զհաւանեալսն Նստորի՝ զՓղաբիանոս եւ զպաղատանն եպիսկոպոս, որ բարկութեամբ հարեալ յԱստուծոյ յետ Է աւուր սատակէր ի կենացս, եւ զտոմարն Ղեւոնի նզովէր հանդերձ ժողովեցելով ընդ ինքեամբ եպիսկոպոսաւքն՝ իբրեւ զՆստորի հայհոյութիւնն։ 265 Լուծանէր եւ զԹեոդիտոս՝ Կիւրոս քաղաքի եպիսկոպոս, եւ զԻբաս՝ Եդեսեայ եպիսկոպոս, զՅոհան Եգեացւոց եպիսկոպոս եւ զԴոմնոս Անտիոքայ եպիսկոպոս. եւ փոխանակ նորա ձեռնադրէր եպիսկոպոս ի ժողովոյն զՄաքսիմինն։ 266 Եւ եղեւ խաղաղութիւն յաւուրս Թեոդոսի թագաւորի եկեղեցեաց ամս ԺԲ։    267 ՄԱՐԿԻԱՆՈՍ ամս Է։ 268 Սա յերկրորդ ամի թագաւորութեանն իւրոյ հրամայեաց լինել ժողով ի Քաղկեդովն, մայրաքաղաքն Բ(ի)ւթանացւոց քինախնդիր եղեալ լուծմանն Նետորի եւ նորին համախոխ եպիսկոպոսացն, զի էր ինքն նորին աղանդոյ առաւել եւս վարժեալ, յաղագս գումարելոյ ժողովին ի Պողքերէ զիւգակցէ իւրմէ, որ էր քոյր թագաւորին Թեոդոսի, եւ սիրելի Փղաբիանոսի։ 269 Առաւել եւս յորդորէր ի ժողովոյն գումարութիւն աղանդակից Նստորի խոստովանութեանցն Ղեւոն Հռովմա(յ) հայրապետն։ 270 Եւ հրաման ետ թագաւորն դարձուցանել զՆստոր, զի կենդանի էր ի կողմանս Խուժաստանի, զի տացէ ընդունել զնա ի ժողովն։ 271 Իսկ ի դառնալն Նստորի բարկութիւն Աստուծոյ հասանէր ի վերայ նորայ, եւ հեղաւ որովայն նորա, որպէս զՅուդային եւ զԱրիոսին. եւ այսպէս սատակէր ի կենացս։    272 Իսկ ժողովեալքն ի Քաղկեդովնի էին ՈԼԶ եպիսկոպոսք. իսկ գլխաւորք Յոբնաղիոս Երուսաղէմի, Դիոսկուրոս Աղեքսանդրի, Մաքսիմէոս Անտիոքայ, Ստեփաննոս Եփեսոսի, Ղեւոն Հռովմայ, Եւսեբի Դորեղու, Անատողիս Կոստանդնուպաւղսի։ 273 Իսկ Ղեւոն Հռովմայ հայրապետն ոչ եկն ի ժողովն. բայց ետ բերել զգիրսն առ թագաւորն ԺԴ գլխոյն, զյառաջագոյն գրեալն առ Փղաբիանոս, զի հաւանեսցին այնմ ժողովեալքն ի Քաղկեդովնի, զոր էր խոտեալ Դիոսկուրոսի եւ ժողովելոցն ընդ նմա Մ եպիսկոպոսաց յԵփեսոս։ 274 Եւ առեալ թագաւորին զգիրսն Ղեւովնի՝ ընգալաւ, եւ ետ զատուցանել ի միաբանութենէ եպիսկոպոսացն զերանելին Դիոսկուրոս. եւ խնդրեաց ի ժողովոյն՝ սահման հաւատոյ, ըստ գրեցելոյն ի Ղեւոնէ հայհոյութեանցն։ 275 Իսկ ուղղափառ իշխանքն, որ էին ի ժողովին, ասացին առ եպիսկոպոսն. Այս է ժամանակ ճգնելոյ ձեր ի վերայ հաւատոց, զի հաստատուն ունիցիք զաւանդութիւն հարցն խոստովանութեան։ 276 Եւ եպիսկոպոսքն միաբան ասացին. Ոչ ումեք է իշխանութիւն՝ ըստ հրամանի կանոնոց դնել սահման հաւատոց, զի բաւական է մեզ եդեալն ի Նիկիայ եւ Կոստանդնուպաւղիս։ 277  Յայնժամ հրամայեաց թագաւորն զմիաբանեալ եպիսկոպոսսն հանդերձ իշխանաւքն տալ ի պահեստ եւ գումարել ի վերայ նոցա զինազգեստ զաւրականս, զի եթէ ոչ հնազանդեցին կամաց թագաւորին, եղիցին պատուհասեալք։ 278 Եւ մեծաւ երկիւղիւ ահաբեկեալ եպիսկոպոսացն՝ եին ի տարակուսանս, թե զիարդ հնար լիցի զերծանել ի պատժոց։ 279 Յայնժամ Յոբնաղիոս Երուսաղէմի եպիսկոպոս հրամայեաց Ասկղիպիդեայ սարկաւագի Կոստանդնուպաւղսի առնել զսահման հաւատոյ եւ դնել ի նմա յերկուց բնութեանց զմինն խոստովանել։ 280 Որում առ երկիւղի հնազանդեալ եպիսկոպոսացն, զի թերեւս հնար լիցի այնու զերծանել՝ ետուն զգիրն առ թագաւորն։ 281 Իսկ թագաւորն ոչ ընգալաւ, այղ ետ տանել առ նոսա զգիր հայհոյութեանն Ղեւովնի. զոր ընթերցեալ մասն ինչ ի գլխոյն միաբան ասացին եպիսկոպոսքն. Այսոցիկ ոչ հաւանիմք, զի Պաւղոսի Սամ(ո)ստացւոյ հայհոյութիւն է. այսպէս եւ ոչ Նստորի մոլեգնեալ յանդգնեցաւ հայհոյել։ 282 Յայնժամ թագաւորն զիւգակցաւ իւրով Պողքերաւ հանդերձ եկն առ նոսա յաւուրս Գ։ 283 Իսկ ժողովեալքն ի Քաղկեդովն, ոմանք յերկիւղէ, եւ այղք՝ ակնառութեամբ թագաւորին եւ կնոջ նորա՝ եղեն հաւանեալք պիղծ նորաձայնութեան թղթոյն Ղեւոնի հայհոյութեանն, զոր նզովեցին յառաջագոյն. եւ եղէն ընդ ինքեանց նզովիւք։ 284 Ընգալան եւ զլուծեալն Թեոդորիտոս՝ զՆստորի զաշակերտն, զորմէ ասի գլուխ կալ ժողովոյն, եւ զԻբաս Եդեսեայ եպիսկոպոսն՝ զհամախոխ Նստորի։ 285 Եւ գրեցին սահման հաւատոյ ըստ Ղեւոնի եւ ըստ Թեոդորիտեայ մոլորութեանն, որ հաւասարի Նստորի պղծի եւ Թեոդորիտոսի եւ Դիոդորի եւ Արտեմովնի եւ Պաւղոսի կատաղեալ հայհոյութեանն. յորում կայ յետ սակաւուց. Այսպէս խոստովանիմք միաբան ամենեքին զՏէր մեր Յիսուս Քրիստոս. ըստ աստուածութեանն՝ ի Հաւրէ, ըստ մարդկութեանն՝ ի կուսէն, միածին յերկուց բնութեանց, ոչինչ բառնալով զբնութեանցն զանազանութիւն վասն միանալոյ, այղ առաւել ողջ պահելով զյատկութիւն իւրաքանչիւր բնութեանն, եւ ի մի դէմ, եւ ի մի անձն միաւորելով։ 286 Եւ զի մի իւրեանց ամբարշտութիւնն յայտնի երեւեսցի, զՆստոր պատճառանաւք նզովեցին։ 287 Իսկ բազումք ի գլխաւորաց քաղաքին Կոստանդնուպաւղսի, որք Նստորի հաւանեալքն եին, իբրեւ լուան զնզովսն, որ զՆստորէ, զարմացեալք առաջի թագաւորին, որպէս ի նոցունց իսկ Քաղկեդովնացւոցն ցուցանի պատմութիւնս, ասեն. Սուրբք ընդէր նզովին. զի թէ՝ հաւատ զՆստորին հաստատեցին, զնա ընդէր նզովեցին։    288 Իսկ թագաւորն բարկացեալ սաստեաց նոցա, զի լռեսցեն։ 289 Այսպէս նոցունց իսկ յայտնեալ կեղծաւորութիւն նոցա՝ ծանուցաւ ամենեցուն, ուր եւս առաւելագունիւք յայտնի է ուրացութիւն նոցա։ 290 Զի որք ի Քաղկեդովնի ժողովեալ էին եպիսկոպոսք, նոյնք յԵփեսոսի ժողովսն գրով սահմանեալ՝ ասէին. Որ ոք ասէ ի Քրիստոս Բ բնութիւն նզովեալ եղիցին, եւ լուծին ի պատուոյ զՆստոր եւ զնմանիս նորա։ 291 Իսկ ի Քաղկեդովնի, կործանեալք յերկիւղէ եւ ձեռագրով զՔրիստոս ուրացեալ՝ ասացին. Որ ոք ոչ ասիցէ զՔրիստոս Բ բնութիւնս՝ նզովեալ եղիցի. եւ ընգալան ի պատիւ զհաւանեալսն Նստորի եւ զաշակերտսն։ 292 Իսկ որք ոչ հաւանեցան կործանական ժողովոյն հայհոյութեանց եւ անաւրէն սահմանադրութեանն, զնոսա աքսորեցին. զՊետրոս Անտիոքացի, եւ զՏիմոթէոս, եւ զԱնատողիս նորին եղբայր. եւ զԴիոսկուրոս Աղեքսանդրի եպիսկոպոս նախ ի Կիւզիկիոն աքսորեցին, ապա՝ յԵրակղիայ, ապա՝ ի Պափղագովնիայ. եւ անդ կատարեցաւ բարի վկայութեամբ եւ խոստովանութեամբ ի Քրիստոս։    293 Իսկ յետ աքսորելոյն զԴիոսկուրոս, զՊռովտէր հրամանաւ Մարկիանոսի ձեռնադրեցին եպիսկոպոս ի ժողովին Քաղկեդովնի, փոխանակ Դիոսկուրոսի. եւ առաքեաց թագաւորն յԱղեքսանդրիայ։ 294 Զոր ոչ ընգալեալ քաղաքին՝ բազում աւարառութիւնս ընչից առնեին, եւ խոշտանգանս գանից եւ տանջանաց, եւ հեղմունս արեան ընգալան ի թագաւորէն վասն չընդունելոյ զՊռոտէր եպիսկոպոս քաղաքին եւ չհաղորդել ընդ նմա։ 295 Սակայն մինչ ի սպառ ոչ կացին ի ճշմարտութեան, այղ եղեն բաժանեալք յերկուս։ 296 Կէս քաղաքին ընկալան զՊռոտէր եպիսկոպոս եւ եղեն հաւանեալք աղանդոյն Քաղկեդովնի, եւ կէս քաղաքին յուղղափառութեան կացեալ ոչ հաւանեցան նմա։ 297 Եւ յետ սակաւ աւուրց, ի սինեկի՝ յոթոցս անկողնի գահոյից հարեալ բարկութեամբ յԱստուծոյ՝ ի նմին գիշերի սատակեցաւ։ 298 Յետ որոյ յաջորդէ զաթոռ եպիսկոպոսութեանն Տիմոթէոս Երանելի. եւ հաստատէր յուղղափառութեան հաւատս զկործանեալսն ի Պռովտէրայ։    299 ՂԵՒՈՎՆ ՄԵԾ ամս ԺԹ։ 300 Ի սորա Գ ամին Տիմոթէոս եւ Անատողի նորին եղբայր, յափշտակեալ ի Սիղասկոսէ աքսորեցան ի Քերսովն ամս ԺԳ վասն չընդունելոյ զսահման Քաղկեդոնի ժողովոյն։ 301 Եւ ի նորին իններորդ ամին նշան երեւեցաւ յերկինս՝ սիւն ամպոյ փողոյ նմանութեամբ երեւեալ յաւուրս Խ։ 302 Եւ յետ սակաւ աւուրց ի Վաղանդացւոցն արեւմտեայ զաւրացն սաստիկ առաւ Հռովմ կոտորած եղեալ։ 303 Իսկ յետ աքսորելոյն Տիմոթեայ, միւս Տիմոթեոս յաջորդեցաւ, որ անուանեցաւ Նոփո(յ)իոս. եւ յետ նորա՝ Պետրոս։ 304 Յորմէ Ակակ՝ Կոստանդնուպաւլսի եպիսկոպոս, խնդրեաց ի ծածուկ ուսանել զգիտութիւն ուղղափառութեան հաւատոց. զի յառաջագոյն էր հաւանեալ աղանդոյն Քաղկեդովնի ժողովոյն. եւ տեղեկացեալ ի նմանէ՝ ուսաւ ի ձեռն հրովարտակացն, որ առ միմիանս, զի էր ի հալածանս երանելին Պետրոս։ 305 Եւ էր ալեկոծումն ի սուրբ եկեղեցիս Աստուծոյ զամենայն աւուրս Մարկիանոսի եւ Ղեւոնի՝ ամս ԻԳ։    306 ԶԵՆՈՆ ամս ԺԶ։ 307 Զսա աղաչեցին զգաստ եւ երկիւղած ծառայք Քրիստոսի, յորս եւ Ակակ Կոստանդնուպաւղսի եպիսկոպոս եւ այղ բազում եպիսկոպոսունք, զի բարձցի երկպառակութիւնք եւ խռովութիւնք եկեղեցեաց, որ վասն ժողովոյն Քաղկեդովնի։ 308 Եւ գրեաց թուղթ առ ամենայն կողմանս Յունաց աշխարհին, որ կոչի Հենատիկովն, այս է՝ Միաւորիչ։ 309 Եւ առ ամենայն կողմանս Հոռովմոց գրեաց, որ ունի զսահման ուղղափառութեան հաւատոյ, եւ նզովէ զժողովն Քաղկեդովնի, եւ որք Բ բնութիւնս ի մարմնացեալ Բանն Աստուած սահմանեցին. եւ եղեւ խաղաղութիւն եւ միաբանութիւն ամենայն եկեղեցեաց։ 310 Իսկ Հռովմայեցիքն՝ ամբարտաւանեալք վասն իւրեանց նախնական հայհոյչին Ղեւոնի, զի էր սկզբնաւոր ժողովոյն Քաղկեդովնի, եւ աւրինադրող Բ բնութեանց մնացին ի նմին կործանմանն Քաղկեդովնի եւ ուրացութեանն Ղեւովնի, եւ ոչ հաւանեցան զուգիլ ի միաւորութիւն Զենոնի ուղղափառութեանն։ 311 Եւ գործեցաւ այս յառաջին ամի թագաւորութեանն Զենոնի։ 312 Եւ ի նմին ամի եղեւ սաստիկ շարժումն ի Հռովմ, մինչեւ նեխեցաւ երկիրն ի բազմութենէ դիականցն։ 313 Եւ ի նմին ամի հրամանաւ թագաւորին դարձաւ Տիմոթէոս յԱղեքսանդր, եւ յերկրորդ ամին վախճանեցաւ։    314 ԱՆԱՍՏԱՍ ամս ԻԷ։ 315 Սա ի նմին միաւորութեան Զենոնի զուղղափառութիւն հաստատեալ կարգեաց յաղագս շարժեցեալ հերձուածոյն Քաղկեդովնի ժողովոյն սահման հաւատոյ՝ հանդերձ ԲԺ-ան նզովիւք։ 316 Եւ ի նորին աւուրս յԱղեքսանդր յերկնից եղեւ հուր ահեղ, եւ արտասրագոչ աղաղակեցին առ Աստուած, եւ ապրեցաւ քաղաքն։    317 ՅՈՒՍՏԻԱՆՈՍ ամս Թ։ 318  Սա դարձեալ նորոգեաց զաղմկեալ ժողովոյն նորոգաձեւութիւն սահման ի թագաւորաբնակ միայն քաղաքին, այղ ոչ յամենայն կողմանս Յունաց աշխարհին։    319 ՅՈՒՍՏԻԱՆՈՍ ամս ԼԹ։ 320 Ի սորա ԻԷ ամի վախճանեցաւ զիւգակից իւր, իսկ Յուստիանոս, յետ մահուան թագուհւոյն, որպէս թէ կամեցեալ աստուածային իմն աւրինաց լինել խնդրող, եղեւ աստուածամարտ։ 321 Զորոյ ձախողակի յորդորումն գիտացեալ Բնդէդոս հայրապետն Հռովմայ՝ հրամայէ նմա առնել ժողով, հաստատել զհայհոյութիւն Քաղկեդովնի ժողովոյն եւ զուրացութիւն տումարին Ղեւոնի։    322 Իսկ նորա հրամայեալ լինել ժողով ի Կոստանդնուպա(ւ)ղիս, որ ասի Ե-երորդ ժողով, եւ ետ հրաման, թե եպիսկոպոս կամ հայրապետ, որ ոչ քարոզիցէ զժողովն Քաղկեդովնի ընդ սուրբ ժողովս, ելցէ ի պատուոյ իւրմէ։ 323 Յայնժամ տէրն Անթիմոս Կոստանդնուպաւղսի եպիսկոպոս, բազում եպիսկոպոսաւք յանձն առնոյր լինել հալածական վասն ճշմարտութեանն։ 324 Ընդ որս էր եւ Յուղիանէ եպիսկոպոս Աղիկառնասու Կիւպրացոց քաղաքի, որ ոչ հնազանդեցաւ պիղծ սահմանադրութեան ժողովոյն Քաղկեդովնի, զոր սահմանեաց պիղծ եւ ամբարիշտ թագաւորն Յուստիանոս, ժողովեցելովք եպիսկոպոսաւքն ի Կոստանդնուպաւղիս։    325 Որք կարգեցին զիւրեանց հայհոյութեանն գլուխս ԺԴ։ 326 Յորում յեւթներորդ գլխի հայհոյութեանն ասէ այսպէս. Եթե ոք, ասէ, յԲ ասելով ոչ որպէս յաստուածութեան եւ ի մարդկութեան զմի Տէր Յիսուս Քրիստոս ճանաչել խոստովանի, զի ի ձեռն այսորիկ նշանակիցէ զզանազանութիւն բնութեանցն, յորոց անշփոթապէս անճառն եղեւ միաւորութիւն, ոչ Բանին առ ի մարմնոյն փոփոխեալ բնութիւն, եւ ոչ մարմնոյն առ Բանին բնութիւն փոխատրեալ, քանզի մնայ յիւրաքանչիւրսն, զոր աւրինակ է բնութեան եղելոյ միաւորութեանն ըստ անձնաւորութեանն, այղ յաղագս բաժանման՝ ըստ որոշման զայնպիսին ընդունի զձայն, սակս Քրիստոսին խորհրդոյ՝ զթիւ բնութեանցն խոստովանելով ի վերայ նորին Տեառն մերոյ Յիսուսի Քրիստոսի՝ Աստուծոյ Բանին մարմնացելոյ, ոչ տեսութեամբ միայն զանազանութիւն բնութեանցս այսոցիկ առնու, յորս եւ շարադրեցաւ՝ ոչ բարձելոյ վասն միաւորութեանն, քանզի մի երկաքանչիւրոցն, եւ միով երկաքանչիւրքն, այղ յաղագս այսորիկ պիտի թուոյն որպէս որոշեալս եւ յատկանձնապէսդ ունի բնութիւնսն այսպիսին եղիցի նզովեալ։    327 Եւ որք ոչն հնազանդեցան հրամանի թագաւորին՝ ընդունել զաղմկեալ ժողովոյն սահմանադրութիւնս եւ հաւանե[ա]լ նորոգաձեւութեանս տաւնից եկեղեցական կարգաց, զոր հաստատեաց անաւրէնն Յուստիանոս՝ ժողովեցելովքն ի Կոստանդնուպաւղիս ի Ե-երորդ ժողովին, զաւր առաքեալ՝ հեղմունս արեանց արար ի տեղիս տեղիս։ 328 Եւ առաքեաց ի սուրբ քաղաքն Երուսաղէմ, զի փոխեսցեն զաւրն Խ-երորդ նուիրաւոր տաւնին ընձայման Փրկչին մերոյ ի տաճարն եւ արասցեն ըստ հրամանի թագաւորին։    329 Զոր եւ Երուսաղէմացւոցն պատմութեան հաստատեալ կայ այսպէս. Մեք, որ յԵրուսաղէմ բնակեալ եմք, զոր տեսաք սքանչելիս, պատմեմք ձեզ, որ ի Հայքդ էք. ի յԼԳ ամին Յուստիանոսի սկսաւ սատանայ մարտնչել ընդ ճշմարտութեանն, եւ փոփոխեցին զսուրբ հաւատս, եւ այղայղեցին զկարգս աւրինաց եւ տաւնից, զոր ետ գրով Յակովբոս եղբայրն Տեառն. քանզի մտեալ առաջի թագաւորին Հրեայ ոմն հերետիկոս գրգռէր զթագաւորն վասն Տեառնընդառաջաց, թե չէ պարտ թոյղ տալ Երուսաղէմացւոց արտաքոյ եկեղեցական կարգաց առնել զաւր Ծննդեանն եւ զԽ-երորդացն. այղ որպէս ամենայն երկիրս Հոռոմոց տաւնէ, պարտ է եւ նոցա տաւնել։    330 Եւ թագաւորն ունգնդիր եղեւ. եւ վաղվաղակի գրէ թագաւորասաստ հրամանաւ առ Ոստոքոս հայրապետ քաղաքին եւ առ ամենայն կղերս եկեղեցւոյ, թէ զՏեառնընդառաջն ըստ Ծննդեանն արարէք՝ Փեբրուարի ամսոյ Բ։ 331 Յայնժամ հայրապետն հանդերձ բնակչաւք քաղաքիս, պահաւք եւ աղաւթիւք եւ յորդաբուղխ արտասուաւք գոչեցին առ Աստուած։ 332 Եւ յանգարծակի նշան երեւեալ առաջի սակերաց թագաւորին, որք զհրամանն կատարել եկեալ եին. սուրբ սիւնն, որ ի սուրբն Սիովն, ուր ամենայն բազմութիւնն եկեալ եին եւ ժողովեալ, ջուր բղխեաց, առ ի խայտառակել զանաւրէն հրաման թագաւորին։ 333 Եւ ամենեցուն տեսեալ՝ փառաւոր առնեին զԱստուած։ 334 Այս առ Ոստոքիւ եղեւ։    335 Ապա դարձեալ առ Մակարաւ ի նմին աւուր տաւնին յանկարծաւրէն այլ զաւր սաստիկ առաքեաց թագաւորն առ ի կատարել զչար խորհուրդն՝ սատակել զամենեսեան, որք ոչ կատարեն զհրաման թագաւորին։ 336 Յայնժամ լցեալ շնորհաւք Սուրբ Հոգւոյն բազմութիւն քաղաքիս՝ ետուն զանձինս ի մահ։ 337 Եւ զաւրացն կամեցեալ կատարել զհրաման թագաւորին՝ արկանել ի սուր զքաղաքս, ի սուրբ եկեղեցւոջն Սիովն, ուր ժողովեալ էին, յանկարծակի սքանչելի եւ ահաւոր այղ նշան երեւեալ. սուրբ կոյսն Մարիամ, ունելով ի գիրկս զՓրկիչն, տպաւորեցաւ ի նմին սեան, եւ ի վերայ աջոյն Տեառն՝ խաչ մի ծիրանի։ 338 Եւ տեսին առ հասարակ արդարք եւ մեղաւորք, եւ բազում բժշկութիւնք ախտաժետաց եղեն։    339 Բայց առաջին նշան սքանչելեացն ի վերայ Հայոց եղեւ։ 340 Զի կին մի սողուն՝ ի Մոկաց, Սաղոմէ անուն որոյ, քսան եւ երեք ամք էին, զի կարկամեալ կայր, եւ լինել սքանչելեացն, առաջին նա եգիտ զողորմութիւն։    341 Եւ զաւրացն տեսեալ զսքանչելիսն դարձան առ թագաւորն։ 342 Իսկ յետ մահու երանելոյն Մակարայ Երուսաղէմացիք ընգալան զժողովն Քաղկեդովնի ի նոյն թագաւորին հրամանէ։ 343 Եւ ի նորին ԼԴ ամի կարգեցին Աղեքսանդրացիք զԺԹ ԴԺ-երորդն Զատկաց՝ ԻԸ-եակ շրջագայութեամբ ՇԼԲ ամաց բոլորակն։ 344 Եւ ի նոյն թագաւորի Ի-երորդ ամի Հայ թուականն կարգեցաւ։    345 ՅՈՒՍՏԻԱՆՈՍ ամս Թ։ 346 Սա կամէր բառնալ զաղմուկ ժողովոյն Քաղկեդովնի, եւ բազումք երկբայեցուցանէին զթագաւորն։ 347 Որք հայհոյիչ ժողովոյն էին հնազանդեալք՝ ասէին. Ոչ ումեք է իշխանութիւն երկմիտս լինել վասն ժողովոյն Քաղկեդովնի, եթե ոչ էր ընդունելի. զի Սիմեւովն Երանելի ձեռնարկ արարեալ է եւ հաւանեալ սահմանադրութեան ժողովոյն, եւ ցարդ եւս պահի զգուշութեամբ ի ներքս ի տապանակի սրբոյն Եփեմիայ ի Քաղկեդովն, ուր ժողովն իսկ եղեւ։ 348 Քանզի Սիմեւովնս այս եղեալ է միայնակեաց յԱնտիոք քաղաքի հրաշալի եւ հռչակաւոր, եւ ընտանի Սրբոյ Հոգւոյն շնորհաց՝ որպէս զմի ոք ի տեսանողացն։    349 Եւ ոմն ի մերձակայից իշխանացն մաւտաւորաց, նախանձաւորեալ ուղղափառութեան հաւատոյն ասէ ցթագաւորն. Եթե երանելոյն Սիմեւովնի ձեռնարկեալ է եւ հաւանեալ սահմանադրութեան հաւատո(յ) ժողովոյն Քաղկեդովնի, ես դառն չարչարանաւք ընգալայց զզրաւումն կենաց իմոց. քանզի այսպէս ունի Պատմութիւն անսուտ յիշատակարանաց մերոց, զի Թեոդորիտոս՝ Կիւրոս քաղաքի եպիսկոպոս, հրամանաւ Մարկիանոսի թագաւորի առեալ զգիր հրամանի ժողովոյն՝ հասանի յԱնտիոք՝ առ սուրբն Սիմեւովն։ 350 Իսկ երանելոյն աստուածային ազդեցութեամբն ծանուցեալ զգալուստ նորա յառաջագոյն՝ հրամայէ սպասաւորին յարգելաւորութենէն զինքն ի խոնարհ իջուցանել եւ հրատ լուցանել։ 351 Ընդ որ յոյժ զարմացեալ սպասաւորին, թէ զինչ լինիցի այն։ 352 Եւ յետ սակաւ ժամուց հասանէր Թեոդորիտոս ի դուրս խցկանն։ 353 Եւ ազդեն սպասաւորին, զի ասասցէ սուրբ ծերոյն, թէ ոմն ի թագաւորէն եկեալ՝ խնդրէ տեսանել զքեզ. իսկ սրբոյն պատասխանեալ ասէ, թէ՝ Վասն նորին իջի ի տեղիս յայս։ 354 Եւ հրամայէ ի ներքս թողուլ։ 355 Եւ մտեալ Թեոդորիտոս՝ բազում բանիւք թախանձեցուցանէր, եւ աղաչէր ձեռնարկ առնել եւ հաւանել առաջի կալեալ զսահմանին կանոնն։    356 Իսկ նա քանզի ամենեւին ոչ երկնչէր ի մարդկանէ յայնպիսի գործողաց եւ ոչ ակն առնուլ գիտէր երեսաց, վաղվաղակի զգրեալսն յինքն առեալ, եւ ի վառեալ հրատն ընգենոյր՝ ասելով. Նզովեա՜լ Մարկիանոս, եւ նզովեա՜լ ժողովքն, եւ նզովեալ, որք հաւանին այնմ սահմանադրութեան։ 357 Եւ իսկոյն սպասաւորին հրամայէ հանել արտաքս։ 358 Եւ ոչ ինչ աւելի քան զայս գտցես, ո՜վ բարեպաշտ թագաւոր։    359 Իսկ թագաւորն խորհրդապահ եղեալ յինքեան աւուրս ինչ՝ յանկարծաւրէն ի միում աւուրց հրամայէ մակուկաչու ուղեգնացութեամբ սակաւ արամբք ի Քաղկեդովն ելանել. եւ մտեալ ի վկայարան սրբոյն Եփեմիայ, ստիպէ թագաւորն բանալ զտապանակ ոսկերաց սրբոյն պահարանի։ 360 Իսկ նայ ասէ Ով դուք, որ զայդ համարձակիք գործել, եւ իմացեալ, թէ ինքնին թագաւորն է, վաղվաղակի մեծաւ երկիւղիւ բանայ նմա։ 361 Եւ սփռեալ թագաւորն զքղամիդն, որ զիւրեւ, հրամայէ սպասաւորին զնշխարսն ի վերայ հանել։ 362 Եւ ասէ ցսպասաւորն. Այղ ինչ կայ ի ներքս. եւ նա ասէ՝ Ոչ։ 363 Եւ հայեցեալ թագաւորն՝ ինքն իսկ տեսանէ, զի այղ ինչ ոչ գոյր։ 364 Յոգւոց հանէր, եւ ծեծեր զերեսս իւր՝ ասելով. Ովբիա՜. ապաշաւելով զսուրբն եւ ողբալով զերանելի հովիւսն, որք յաղագս ճշմարիտ հաւատոյն հալածեցան եւ սպանան։    365 Եւ խորհուրդ արարեալ՝ կամեցաւ բառնալ զսահման նորաձեւութեան ժողովոյն Քաղկեդովնի եւ զվաղնջուցն յառաքելոցն եւ ի սուրբ հարցն հաստատել զքարոզեալն։ 366 Եւ իսկոյն հասեալ նմա մահ դաւողական, որպէս բազմաց բան է ասել՝ ի նմին մնաց յառաջագոյն գործեցեալն։    367 Եւ ի սորին աւուրս ձեռնադրեցաւ եպիսկոպոս Աբդիշոյ Ասորի ի Ներսէսէ Հայոց կաթողիկոսէ։ 368 Եւ յետ սակաւ աւուրց եղեւ մարտիրոսացեալ ի Հայս սուրբն Յիզտբուզտ ի Պարսիկ մարզպանաց։    369 ՏԻԲԵՐ ամս Է։    370 Առ սովաւ եղեւ ժողովն ի Կոստանդնուպաւղիս Հայոց եւ Հոռովմոց վասն սահմանին Քաղկեդովնի, յորում պարտեցան Հայք։    371 ՄԱՒՐԻԿ ամս ԻԳ։    372  Ի սորա յաւուրս սպանին զՈրմիզդ Պարսից արքայ. եւ Խոսրով՝ որդի Որմզդի, փախստական եղեալ՝ անգաւ առ Մաւրիկ եւ կնքեցաւ որդի նորայ։ 373 Եւ յետ ժամանակի թագաւորեցոյց զԽոսրով Պարսից աշխարհին։    374 Եւ ի նորին աւուրս եղեւ դարձեալ միւս անգամ ժողով Հայոց եւ Հոռովմոց՝ վասն նորին աղանդոյն Քաղկեդովնի, ժողովին ի Կոստանդնուպաւղիս, եւ եղեն պարտեալ Հայք։    375 Ի սորա յաւուրս բաժանեցին զերկիրս Հայոց Հռովմոց եւ Պարսից թագաւորքն. եւ Բ կաթողիկոսք նստան ի Հայս, Մովսէս ի Դունի՝ ի Պարսից կողմանն, ուղիղ հաւատով, եւ Յովհան ի Հոռովմոց կողմանէ՝ Քաղկեդովնի աղանդովն։    376 ՓՈԿԱՍ՝ ամս Ը։ 377 Ի սորա աւուրս սկսաւ Խոսրով վրէժ խնդրել սպանմանն Մաւրկայ՝ յաղագս ուխտին, որ ի մէջ երկոցունց, եւ սրով եւ գերութեամբ ապականեալ զաշխարհն Հ(ո)ռոմոց ամս ԻԵ։    378 ՀԵՐԱԿՂ՝ ամս ԼԱ։ 379 Առ սովաւ առաւ աստուածաշէն քաղաքն Երուսաղէմ ի զաւրացն Պարսից, յորում եկեղեցիք աւերեցան եւ սուրբ խաչն գերեցաւ եւ կտակարանք այրեցան։ 380 Սա ի ԺԷ ամի թագաւորութեանն իւրոյ սպան զԽոսրով արքա(յ) Պարսից, եւ դարձոյց զսուրբ խաչն։ 381 Եւ ի ԺԹ ամին արար ժողով ի Թեոդոսուպաւղիս, որ այժմ ասի Կարնոյ քաղաք, բազում եպիսկոպոսաց, առ Եզրիւ կաթողիկոսիւ, Հայոց եւ Հոռոմոց եւ Ասորւոց, յորում Հայք Քաղկեդոնիկք եղեն եւ զժողովն ընգալան։    382 ԿՈՍՏԱՆԴԻՆ ամս Դ։ 383 Ի սորա աւուրս տիրեցին Տաճիկք Ասորւոց եւ արկին ընդ հարկաւք զեկեղեցիս սուրբ քաղաքին Երուսաղէմի։    384 ԿՈՍՏԱՆԴԻՆ՝ որդի Կոստանդիանի, թոռն Հերակղի, ամս ԻԹ։ 385 Ի սորա Բ ամին առաւ Դուին ի Տաճկաց, եւ եղեւ համար գերելոցն ԼԵՌ։    386 Ի սորա աւուրս եղեւ ժողովն ի Հռովմ քաղաքի ՃԺ եպիսկոպոսաց, եւ մոնազոնաց բազմաց, զոր արար Մարտինոս Հռովմայ հայրապետն, որ ասէր ի վերայ Քրիստոսի Բ կամս եւ Բ ներգործութիւնս՝ ըստ Բ-ուց բնութեանցն։ 387 Եւ գրեցին Անափորայ առ թագաւորն՝ կոչեցեալ ի միաւորութիւն ինքեանց։ 388 Իսկ թագաւորն ոչ հաւանեցաւ հանդերձ Կոստանդիանուպաւլսեցաւքն եւ Աղեքսանդրացաւքն եւ Փարանացւովք՝ Հռովմայեցւոցն. զի թեպէտ եւ զերկուս բնութիւնսն ըստ Քաղկեդովնացւոցն խոստովանեցին, այղ ոչ ընգալան զաւելադրեալ հայհոյութիւնն Հռովմայեցւոց՝ Բ կամս եւ Բ ներգործութիւնս ասել ի վերայ Քրիստոսի։ 389 Իսկ Հռովմայեցւոցն հաստատեալ զիւրեանց հայհոյութիւնն՝ նզովեցին զՍերգիս եւ զՊիւրոս եւ զՊաւղոս Կոստանդնուպաւղսի եպիսկոպոսունս, եւ զԿիւրոս՝ Աղեքսանդրի եպիսկոպոս, եւ զԹեոդորոս Փարանայ եպիսկոպոս. եւ սփռեցան յիւրաքանչիւր տեղիս։ 390 Եւ յետ սակաւ աւուրց առաքեցին Կոստանդնուպաւղսեցիքն ի Հռովմ, եւ ետուն ածել կապանաւք զՄարտինոս Հռովմայ հայրապետն ի Կոստանդնուպաւղիս։ 391 Եւ ձաղեալ բազում թշնամանաւք՝ աքսորեցին ի Բոսփորայ, եւ Բ ոմանս ընդ նմա ի Կոստանդնուպաւղսէ։    392 Իսկ յետ սուղ ինչ ժամանակի երեւեցաւ Մաքսիմոս ոմն փիղիսոփայ միայնակեաց ի Կոստանդնուպաւղիս, նորին աղանդովն Մարտինոսի, որ Բ կամս եւ Բ ներգործութիւնս ասէր ի վերայ Քրիստոսի։ 393 Եւ ըմբռնեալ զնա՝ բազում չարչարանաւք չարչարեցին հրամանաւ թագաւորին, ծայրատեցին զոտս եւ զձեռս. եւ աքսորեցին Բ ընկերաւքն յաշխարհն Ղազուկեցւոց, որք անդէն սատակեցան։    394 Իսկ թագաւորն Կոստանդին նեղեալ ի Տաճկաց՝ գնաց զաւրաւքն ի Սիկեղիա, եւ անդ սպանաւ։    395 ԿՈՍՏԱՆԴԻՆ երրորդ՝ ամս ԺԴ, ամիս Ե։ 396 Ի սորա աւուրս եղեւ ժողով ի Հռովմ առ Ագաթոնիւ հայրապետաւ ՃԻ եպիսկոպոսաց՝ առ ի քննութիւն Մարտինոսի հայհոյութեանն։ 397 Որք ժողովեալք՝ զնոյն աղանդ հաստատեցին զՄարտինոսի եւ զՄաքսիմոսի մոլորութիւնն՝ երկու կամս եւ երկու ներգործութիւն ասելով ի վերայ Քրիստոսի։ 398 Եւ արարեալ Անափորայ առ թագաւորն Կոստանդին՝ աղաչեցին, զի եղիցի միաւորութիւն Հռովմայեցւոցն եւ Կոստանդնուպաւղսացւոցն։ 399 Եւ հաւանեալ թագաւորն՝ գրեաց առ ամենայն կողմանս Յունաց եւ Հոռովմոց աշխարհին, զի եղիցին ժողով ի Կոստանդնուպաւղիս։    400 Եւ ժողովեալք ՃԿԵ եպիսկոպոսք եւ միաբանեալք՝ հաստատեցին զհայհոյութիւնն Մարտինոսի եւ Մաքսիմոսի։ 401 Եւ զոսկերս պղծոյ հայհոյչին Մարտինոսի եւ Մաքսիմոսի հանեալ՝ նշխարս կարգեցին եւ գրեցին կարգեցին նմա յիշատակարան՝ ընդ սուրբս լինել։ 402 Եւ զԱնտիոքացիսն նզովեցին, զի ոչ հաւանեցան նորաձայն աւելագրեալ հայհոյութեանն, եւ զՄակար Անտիոքու եպիսկոպոս եւ զՍտեփաննոս նորին աշակերտ եւ զՊողիքդոնիոս միայնակեաց, զորս աքսորեցին. եւ որպէս ասի՝ բազումք մեռան սրով, որք ոչ հնազանդեցան նորաձայն հայհոյութեանն Մարտինոսի եւ Մաքսիմոսի։ 403 զոր հաստատեաց նզովեալն Ագաթոն՝ Հռովմայ հայրապետն, Հռովմայեցւովք եւ Կոստանդնուպաւղսացւովք։ 404 Եւ հիմնադրեալ զհայհոյութիւն պղծոյն Ղեւոնի՝ շինեցին ի վերայ զաւելադրեալ ուրացութիւնն Մարտինոսի եւ Մաքսիմոսի՝ Բ բնութիւնս եւ Բ կերպարանս եւ Բ ներգործութիւնս եւ Բ կամս ի վերայ Քրիստոսի ասելով։ 405 Եւ գրով հաստատեալ զուրացութիւնսն՝ կարգեցին սահման հաւատոյ։ 406 Եւ ասացին յետ ոչ բազում ինչ այսպէս. Բ բնութիւնս, Բ բնական ներգործութիւնս անբաժանելիս, անփոփոխելի, անմեկնելի, անշփոյթելի ի մարմին Տեառն մերոյ Յիսուսի Քրիստոսի՝ ճշմարտի Աստուծոյ մերոյ, փառաւորեմք։ 407 Այսինքն է՝ աստուածային ներգործութիւն եւ մարդկային ներգործութիւն, ըստ աստուածապատումն Ղեւոնի հաստատագոյն ասելով, քանզի ներգործէ իւրաքանչիւր կերպարան ընդ ընգերին հաղորդութեամբ, զոր ինքեան ունէր ի միում անձնաւորութեան, զանազանութեամբ զանազանութիւն ծանուցեալ, որ ըստ ընգերին հաղորդութեամբ իւրաքանչիւր բնութեանցն կամել եւ ներգործել զաւրութիւն ըստ ինքեան։ 408 Եւ Բ բնական կամս եւ ներգործութիւն փառաւորեմք՝ առ ի փրկութիւն մարդկային ազ(գի՝ առ) միմեանս ընթանալով։ 409 Զայս այժմ ամենայն ուստեք ստուգութեամբ եւ ճշմարտութեամբ առ ի մէնջ տպաւորեալ՝ սահմանեմք. այղ հաւատ մի ումեք յառաջ բերել իշխել, կամ վարդապետել։ 410 Զայս հայհոյութիւն հաստատեցին եւ սփռեցին յիւրաքանչիւր տեղիս։    411 Ի սորին աւուրս եղեւ շփոյթումն Տաճկաց սաստիկ պատերազմաւ։ 412 Եւ դադարեցին ի հարկատրութենէ նոցա Հայք, Վիրք եւ Աղուանք՝ ծառայեալ նոցա ամս Լ։    413 ՅՈՒՍՏԻԱՆՈՍ որդի երրորդ Կոստանդնի, ամս Բ։ 414 Ի սորա առաջին ամին տիրեցին հիւսիւսային ազգն, որ ասին Խազիրք Հայոց, Վրաց եւ Աղուանից։ 415 Եւ սպանին ի պատերազմի զիշխանս Հայոց, Վրաց եւ Աղուանից, յամսեանն սահմի, որ աւր Ժ էր ամսոյն, ի ՃԼԴ թուականին Հայոց։    