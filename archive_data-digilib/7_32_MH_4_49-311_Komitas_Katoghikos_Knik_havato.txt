ԿՈՄԻՏԱՍ ԿԱԹՈՂԻԿՈՍԿՆԻՔ ՀԱՒԱՏՈՅԸՆԴՀԱՆՈՒՐ ՍՈՒՐԲ ԵԿԵՂԵՑՒՈՅՅՈՒՂՂԱՓԱՌ ԵՒ Ս. ՀՈԳԵԿԻՐ ՀԱՐՑՆ ՄԵՐՈՑԴԱՒԱՆՈՒԹԵԱՆՑ ՅԱՒՈՒՐՍ ԿՈՄԻՏԱՍ ԿԱԹՈՒՂԻԿՈՍԻ ՀԱՄԱՀԱՒԱՔԵԱԼ(Գլխակարգութիւն համահաւաքչին)       1 Բան Առաջին. Խոստովանութիւն ի Սուրբ Երրորդութիւնն։    2 Բան Երկրորդ. Յաղագս մի գոլ զՏէր մեր Յիսուս Քրիստոս Հաւր՝ հանդերձ մարմնով իւրով, եւ նմա առբաշխել զաստուածավայելուչսն եւ զմարդկայինս, եւ զի յերկութիւնս ոչ բաժանել զնա։    3 Բան Երրորդ. Մ[եզ] պարտ է անապական խոստովանել զՓրկիչն մարմնով՝ անդստին յարգանդէ սրբոյ կուսին Մարիամայ Աստուածածնի։    4 Բան Չորրորդ. Եթե ճշմարտապէս թլփատեցաւ ի մարմնանալ Որդին Աստուծոյ, եւ ոչ պարտ է յաղագս թլփատութեանն եւ կերակրոց եւ ըմպելեաց եւ չարչարանաց ապականացու ասել զմարմինն Քրիստոսի։    5 Բան Հինգերորդ. Եթե պարտ է զմարդկութիւնն Քրիստոսի ըստ նախաստեղծին Ադամայ խոստովանել՝ յառաջ քան զյանցանս։    6 Բան Վեցերորդ. Եթե ոչ ինքնութիւնական եւ հարկաւոր եւ կարեկցութեամբ, այլ ի վեր քան զկարիս հարկաւորս եւ զմարդկային բնութիւնս։    7 Բան Եւթներորդ. Եթե ոչ է պարտ անգիտութիւն ասել Քրիստոսի ըստ տնաւրէնութեանն, թեպէտեւ ուրեք ձեւանայ անգիտանալ ըստ իմիք պատճառի։    8 Բան Ութերորդ. Եթե ոչինչ յախտից ընկալաւ Քրիստոս յերեւելն մարմնով աշխարհի, որ յետ յանցանաց մտին ի մարդն, եւ երկիւղ յախտից է. եթե յառաջ քան զյանցանելն ոչ էր ի նախաստեղծն երկիւղ։    9 Բան Իններորդ. Եթե պարտ է մարդացելոյն Աստուծոյ կամաւորութեամբ գալ ի չարչարանս, եւ ոչ ասել երկիւղ ի մահուանէ, եւ ոչ արենաքրտնութիւն եւ ի հրեշտակէ զաւրանալ։    10 Բան Տասներորդ. Եթե պարտ է Քրիստոսի զչարչարանս եւ զմահն, զոր կամաւ յանձն էառ՝ խոստովանութեան մարմնացելոյն Աստուծոյ, Տեառն Յիսուսի Քրիստոսի։            ԿՆԻՔ ՀԱՒԱՏՈՅԸՆԴՀԱՆՈՒՐ ՍՈՒՐԲ ԵԿԵՂԵՑՒՈՅ,ՅՈՒՂՂԱՓԱՌ ԵՒ ՍՈՒՐԲ ՀՈԳԵԿԻՐ ՀԱՐՑՆ ՄԵՐՈՑ ԴԱՒԱՆՈՒԹԵԱՆՑ՝առ ի պահպանութիւն սուրբ հաւատոյ, համահաւաքելով, զի սովաւ լուծցեն զամենայն հայհոյչացն միաբանութիւն՝ եղծագործ կործանմանցն հերձուածողացն, եւ հաստատեն ի ճշմարիտ սուրբ խոստովանութիւն Երրորդութեանն, աներկբայութեամբ ընթանալ զկնի կոչաւղիս այսորիկ, հոգեւոր սերմանաւղիս զաստուածաշունչ գրոց ասեմ,ՈՐ ՅԱՒՈՒՐՍ ԿՈՄԻՏԱՍ ԿԱԹՈՒՂԻԿՈՍԻ ՀԱՄԱՀԱՒԱՔԵԱԼ պիտառեցաւ առ ի պահպանութիւն սրբոյ հաւատոյս՝ քրիստոսատուր աւանդութեանս։Նախասացութիւն յանհասութեան Սուրբ Երրորդութեանս։1 Դիովնիսի Աթենացւոյ, առաջին եպիսկոպոսի Արիսպագոսի, առ Տիմոթէոս եպիսկոպոս՝ Խորհրդական աստուածաբանութեանց, ի Չորրորդ գլխոց։    2 Ասեմք՝ որ ամենեցուն պատճառն է, եւ ի վեր քան զամենայն գոլով, ոչ գոյ է, ոչ անգոյ, ոչ անբան, ոչ անմիտ. ոչ մարմին է, ոչ ձեւ, ոչ տեսակ, ոչ ճշգրտութիւն, ոչ [նմա]նութիւն. ոչ ծանրութիւն ունի, ոչ ի տեղւոջէ ոչ երեւի, ոչ շաւշափումն ունի սգայական, ոչ É, ոչ սգայական է, ոչ անկարգութիւն է, կամ խռովութիւն՝ վրիպեալ առ հիւթական ախտից. ոչ անզաւր՝ ի ներքոյ անկեալ զգայականաց É, ոչ կարաւտութիւն է լուսոյ, ոչ այլայլութիւն կամ ապականութիւն, կամ բաժանումն, կամ պակասութիւն, կամ երեւումն, եւ ոչ այլ ինչ է զգայականացս՝ ոչ է եւ ոչ ասի։1 Երանելւոյն Եփրեմի խորին Ասորոյ եպիսկոպոսի՝ յԱնհասութիւն։    2 Կամիմ մերձենալ, եւ երկնչիմ. հեռացայ, զի ժպիրհն, որ մերձենայ ի քննել, եւ առաւել հեռանայ, եւ որ մերձենա չափով՝ ոչ մերժէ զնա անարժանն։ 3 Մի մերձեսցուք, զի մի հեռասցուք. մի հեռասցուք, գուցէ կորիցուք. մի խառն մատիցուք չափով յիսկութիւնն, որ ոչ չափի. զի ոչ են պիտոյ երկեայնքն՝ ասացից կարճառաւտիւք։ 4 Քանի իրաւ է հող անարգ պատմել զՍտեղծչէն իւրմէ. շնորհ ստեղծ զհող՝ լինել պատկեր Արարչին իւրոյ։ 5 Երկեցուսցէ զնա ստուգութիւնն, զի ժպրհեսցէ առ Հաստիչն իւր. Հաստիչն ետ գիտել անաւթոյ զանձն իւր. ոգորեցաւ ստեղծեալն ընդ Ստեղծչին քննութեամբ, զլացաւ շնորհն։ 6 Կշռով տացուք զլուրն. այսու ուսանի չափով. դիցուք կշիռս ի միջի, կշռեսցուք, առցուք եւ տացուք։ 7 Լուար, թէ Աստուած աստուած է, ծանիր զանձն քո իբր զմարդ. լուար, թէ Աստուած արարիչ է, ստեղծուած. զիարդ քննես զնա։ 8 Լուար, թէ Աստուած հայր է, հայրութեամբ ծանիր զԾնունդ նորա, զի Որդին իւր ծնաւ յինքենէ. զի մի Ծնունդ նորա Միածին է, մի բաժանեսցեն հարցուածք քո։ 9 Լուար զպարկեշտութենէ Որդոյ, մի աղտեղեն զնա խնդրուածք քո։ 10 Լուար զՀոգւոյ, եթե Հոգի Սուրբ է. անուանեա յանունն, յոր կոչեցին զնա։ 11 Լուար զանուն նորա, խոստովանեա եւ մի քններ, զի չես համարձակ քննել զբնութիւն նորա։ 12 Լուար զՀաւրէ եւ զՈրդւոյ եւ զՍուրբ Հոգւոյն, անուամբ ստացիր զանձինսն. ոչ եթե անուամբք լոկ են, ճշմարիտ երեք են. եթե խոստովանիցես յանձինս նոցա, եղեր անուանն երկրպագու, բայց արդեանցն ուրացող. քանզի ուր չիք անձն, անուն լոկ եդեալ է ի միջի։ 13 Ինչ, որոյ չիք անձն, եւ յորջորջումն իւր դատարկ է, անձն զայն ուսուցանէ քեզ. եթե ինքն ճշմարտութիւն է, ինքն գիտէ. իսկ եթե ինչ գիտացաք, եթե որպիսի ինչ է՝ ոչ գիտացաք։ 14 Ոչ զի գիտացեր, թէ է, եթե զիարդ է՝ հասեր, եւ մի, զի ոչ գիտացեր նմա, ուրասցիս, եթէ ոչ է նա. զի հայհոյութեան են երկոքինն՝ եւ մնալն եւ քննելն։ 15 Ծով մեծ է. եթե քննես զնա, յորդութիւն ալեաց նորա յածէ զքեզ. մի ալի կարէ առնուլ զքեզ եւ տանուլ հարկանել զքարի։ 16 Շատ է քեզ, ո տկար, եթէ ի մէջ նաւի շահեսցես զանձն քո։    17 Յետ Սակաւուց։    18 Սիրեա զշնորհս Հաւր եւ մի քններ զիսկութիւն նորա. սիրեա զերանութիւն Որդւոյ եւ մի քններ զծնունդ նորա. սիրեա զգրգումն Հոգւոյն Սրբոյ եւ մի մերձենար ի քննումն։ 19 Հայր է եւ Որդի եւ Հոգի Սուրբ. անուամբք իւրեանց հասանին. մի ոգորիր ընդ անձինս նոցա, հայեաց յանձինս նոցա, եթէ քննես զանձնաւորու[թիւնն]. եթէ հաւատասցես՝ կեցցես։ 20 Անուն Հաւր սահման եղիցի քեզ. մի անցաներ քննել զբնութիւն նորա։ 21 Անուն Որդւոյ պարիսպ լիցի քեզ. մի անցաներ քննել զծնունդ նորա։ 22 Անուն Հոգւոյն ցանգ եղիցի քեզ. մի մտաներ ի քննութիւն նորա։ 23 Եղիցի քեզ անուանքն սահմանք. կարճեա զհարցուածսդ անուամք այսու։    24 Լուար դու զանուանսդ եւ զճշմարտութիւն, դարձ դու առ պատուիրանս։ 25 Լուար դու զաւրէնս եւ զպատուիրանս, դարձ դու առ վարսդ։ 26 Կատարեցեր զվարսդ այսուհետեւ, դարձ դու առ խոստումն։ 27 Մի խափանիր ի պատուիրելեացն եւ աշխատիցիս յոչ գրեալսն։ 28 Լուար ճշմարտութիւն յայտնեալ, մի սահիր առ ի ծածուկսն։ 29 Յայտնին խաւսեցաւ Շմաւովն, ետ ճշմարտութիւն եւ առ զերանութիւնն. տես, զի մի խաւսեցաւ Շմաւոն. մի սահիր դու ընդ բազումն. գրեալ է՝ Ճշմարտութիւն կարճառաւտիւք. մի երկայներ դու զքննութիւնս։ 30 Զի գոյ Հայր ամենագէտ. թէ զիարդ իցէ, ոչ գիտեմք։ 31 Եթէ գոյ Որդի, ամենեքեան խոստովանեցաք. եթէ զիարդ եւ որչափ, ոչ գիտեցաք։ 32 Ի Հոգին Սուրբ խոստովանիմք ամենեքեան. քննութեան նորա ոչ ոք բաւէ։ 33 Զի է Հայր, խոստովանեաց. եթե բովանդակի, մի խոստովաներ։ 34 Եւ զի է Որդի, հաւատայ, եթե քննեսցես, մի հաւատար։ 35 Եթե Հոգի է Սուրբ, հաւատա, եւ թէ բովանդակի, մի հաւատար, զի մի են, հաւաստեաւ եւ ստոյգեայ, եւ զի երեք են՝ մի բաժաներ։ 36 Առ առաջին է Հայր, հաւատա. զի երկրորդն է Որդի՝ ստոյգեայ. զի երրորդ է Հոգին Սուրբ, մի բաժաներ։ 37 Ոչ ոք հրամայէ անդրանիկ Հաւր, զի նա է հրամայիչ։ 38 Ոչ երբեք առաքեաց Հոգի զՈրդի, զի նա է առաքիչ նորա։ 39 Որդի, որ նստի ընդ աջմէ, զտեղի Հաւր ոչ յափշտակէ։ 40 Ոչ յափշտակէ զտեղի Որդւոյ Հոգին Սուրբ, որ ի նմանէն առաքի։ 41 Ուրախ է Որդի, զի մեծ է Ծնաւղ իւր, եւ Հոգին Սուրբ, զի մեծ է Սիրելին իւր. ուրախութիւն է անդ եւ միաբանութիւն եւ խառնումն՝ յաւրինուածով հանդերձ։ 42 Հայր գիտէ զծնունդ Որդւոյ. Որդի գիտէ զակնարկել Հաւր։ 43 Հայր ակնարկէ, Որդի գիտէ, գործք Հոգովն կատարին. չիք բաժանումն ի միջի, չիք շփոթումն ի խառնմանն, զի յաւրինուած մեծ է անդ։ 44 Եւ վասն զի խառն են, մի կարծեր շփոթութիւն. եւ մի, վասն զի որիշ են՝ կարծեր բաժանումն. խառն են, իբրեւ չէ շփոթեալ, եւ որիշ են, իբրեւ չէ բաժանեալ։ 45 Ո խառնէ զորոշումն նոցա, ո որոշէ զխառնուած նոցա. ինքեանք զինքեանս եւ եթ գիտեն. փախիր առ լռութիւնն, ո տկար, եւ տուր փառս Հաւր եւ Որդոյ եւ Սուրբ Հոգոյն, այժմ եւ միշտ եւ յաւիտեանս։1 Հիւպողիտեայ եպիսկոպոսի Բոստրացւոց՝ ի Սուրբ Երրորդութիւնն, հարցումն եւ պատասխանի։    2 Վասն զի՝ մի երեսս պարտ է իմանալ սրբոյ Երրորդութեանն, եթե երիս, իբրեւ զերիս անձինս։    3 Պատասխանի.- Ըստ երկրպագութեանն մատուցանելոյ՝ մի երեսս. բայց ըստ անձանց ի միմեանց երեւելոյ՝ երիս, իբրեւ զերիս անձինս։    4 Եթե մարդկաւրէն երեսս պարտ իցէ իմանալ Աստուածականին, ըստ այնմ եթե՝ Արասցուք մարդ ըստ պատկերի մերում եւ ըստ նմանութեան։    5 Յամենայն յաւդապատ կերպարանացս ի վեր է աստուածական էութիւնն, քանզի պարզ եւ տարած եւ նուրբ եւ նստակ քան զամենայն լուսաւորութիւնն. եւ ըստ պատկերին եւ ըստ նմանութեանն առնել զմարդն՝ ոմանք ի հարցն, ըստ իշխանութեանն, զոր ետ մարդոյն՝ առին, եւ ոմանք ըստ անմեղութեանն, եւ ոմանք՝ թէ ըստ այնմ պատկերի, զոր Որդին զգենլոց էր. այլ զի ոչ ըստ այնմ ասել՝ անտի յայտ է, եթե՝ Արասցուք ըստ պատկերի մերում. քանզի ոչ եթե Հայր եւ Հոգի առին մարմին, այլ Որդի։    6 Վասն զի թե՝ կամաւ ծնեալ Հայր զՈրդի, եթե ակամայ։    7 Եթե ուղիղ մտաւք ոք հարցանիցէ, մարթ է ասել՝ կամաւ. ապա եթե գեզիւ ոք հարցանիցէ, ոչ կամաւ պարտ է ասել եւ ոչ ակամայ. զի մինն բռնութեամբ է եւ միւսն սկիզբն առնելոյ կարծիք։ 8 Այլ միշտ Հայր, եւ մշտնջենակից Որդի. զի չէր Հայր երբէք, յորժամ չէր Հայր, եւ չէր երբէք, յորժամ Որդի չէր Որդի։ 9 Բայց ոմանք ի հարցն ի վեր քան զժամանակս եւ զյաւիտեանս ետուն Որդւոյ սկիզբն զՀայր, այնու զի պատճառ է ծննդեան նորա. այլ սերտ այն է՝ անսկիզբն Հաւր անսկիզբն Որդի։    10 Զի Որդի եւ Հոգի ի Հաւրէ են, ընդէր ոչ ասին եղբարք միմեանց։    11 Զի միութիւն Սրբոյ Երրորդութեանն՝ այն ի զաւրութեանցն յայտ է. Ի սկզբանէ արար Աստուած Հայր զերկին եւ զերկիր. եւ Բանիւ Տեառն երկինք հաստատեցան՝ Որդովն, եւ Հոգով բերանոյ նորա՝ Սուրբ Հոգովն, ամենայն զաւրութիւնք նորա։ 12 Բայց զի պայման գոյութեան նորա այլեւայլ է, եւ այն չէ ծածկեալ յիմաստնոցն, այնու, զի Հայր չծնեալ եւ ծնաւղ է, եւ Որդի չծնաւղ եւ ծնունդ է, եւ Հոգի ոչ ծնաւղ եւ ոչ ծնունդ, այլ ելաւղ, ըստ այնմ թէ՝ Հոգին ճշմարտութեան, որ ի Հաւրէ ելանէ։ 13 Եւ ոչ ասի եղբայր Որդւոյ, քանզի չէ ծնունդ, եւ ոչ աւտար յԱստուծոյ, քանզի ի Հաւրէ ելանէ. որպէս եւ ոչ Եւայ եւ Հաբէլ եղբարք ասին միմեանց, թէպէտ եւ երկոքինն յԱդամայ են, մինն առաւելութեամբ եւ միւսն ծննդեամբ. եւ ոչ Ադամ հայր Եւայի ասի, թէպէտեւ ի նմանէ առաւ կողն։ 14 Եւ ոչ երկիր հայր Ադամայ, թէպէտ եւ ի նմանէ ստեղծաւ կաւն։ 15 Ըստ նմին աւրինակի՝ թէպէտեւ յԱստուծոյ են Որդի եւ Հոգի, ոչ ասին եղբարք միմեանց, զի յայտնի են միմեանց պայմանք իւրաքանչիւր գոյութեանցն ի միոջէ էութենէ Հաւր։    16 Վասն զի՝ թէ ընդ Երրորդութիւնն երեքանձնեայ էր ասէր. Ես եմ Աստուած, եւ չիք այլ բաց յինէն։    17 Ոչ վասն անձին ինչ միայնոյ խորհելոյ զաստուածութիւնն ասէր թէ՝ Ես եմ Աստուած, եւ չիք այլ ոք, այլ վասն անջրպետ եւ խտրոց ի մէջ իւր եւ չաստուածոցն արկանելոյ։ 18 Բայց զի Որդոյ եւ Հոգոյ աստուածութիւնն եւ ի հնումն ճառէր՝ յայտ է, զոր ասեն. Արասցուք մարդ ըստ պատկերի մերում եւ ըստ նմանութեան. եւ դարձեալ թէ՝ Ըստ պատկերի Աստուծոյ արար զնա Աստուած. եւ դարձեալ. Եկայք իջցուք, խառնակեսցուք զլեզուս նոցա. եւ դարձեալ թէ՝ Տեղաց Տէր հուր եւ ծծում ի Տեառնէ յերկնից. եւ դարձեալ. Ես եմ Աստուած Աբրահամու, Աստուած Սահակայ եւ Աստուած Յակովբայ։ 19 Եւ Եսայի ասէ. Տէր Աստուած առաքեաց զիս, եւ Հոգի նորա։ 20 Բազում եւ այլ այսպիսի գտանեմք յաւրէնս եւ ի մարգարէսն։    21 Վասն բնաւ Երրորդութեանն եթե ասին երեք աստուածք։    22 Զի Աստուած Հայր կատարեալ է եւ Որդի Աստուած բովանդակ է եւ Սուրբ Հոգին Աստուած բաւական. այս գրեալ է իսկ յաւրէնս եւ ի մարգարէս եւ ի նոր կտակարանս։ 23 Բայց եթե ընդէր երեք աստուածք չասացին, այլ մի աստուածութիւն, եւ խնդրելի է։ 24 Չասին երեք Աստուած, քանզի ոչ եթե այլեւայլութիւն։ 25 Չասի դարձեալ եւ միութիւն, զի մի ի հրէական եւ ի Սաբելի միտսն անկանիցիք։ 26 Հաւատամք յերեքանձնեայ Երրորդութիւնն, եւ չասեմք երիս աստուածս, զի մի հեթանոսաբար բազմաստուածք լիցիմք։    27 Վասն զի թէ՝ ընդէր գոնեա սակաւ ինչ երէց չասի Հայր քան զՈրդի եւ քան զՍուրբ Հոգին։    28 Զերիցութիւն եւ զկրսերութիւն աւուրք եւ ժամանակք ընտրեն, եւ ուր այն չից՝, երիցութիւնն եւ կրսերութիւն ոչ երեւի։    29 Զի մի տեսչութիւն է՝ ընդէր ոչ Հոգի առաքեցաւ, այլ Որդի։    30 Որդի յիւրում ժամանակի առաքեցաւ եւ Հոգի յիւրում, ըստ այնմ եթե՝ Առաքեսցէ ձեզ Հայր զՀոգին ճշմարտութեան յանուն իմ, եւ որ այլ եւս։ 31 Եւ առաքելութիւն աստուածականին յայտնութիւն է, եւ ոչ ի տեղոջէ ի տեղիս փոփոխումն։    32 Վասն զի թէ՝ զՀայր եւ զՈրդի եւ զՍուրբ Հոգին ի տնտեսութեան ժամանակի պարտ է ի Կուսին եւ ի մարմնի իմանալ, յաղագս անքակ եւ առանց բաժանելոյ էութեանն։    33 Թէ կամակցութեամբ՝ այո, բայց եթե անձնաւորութեամբն՝ ոչ։ 34 Զի այսպէս զծնաւղութիւնն Հաւր եւ եթ իմանամք, եւ զծնելութիւնն Որդւոյ, եւ զելողութիւնն Հոգոյն Սրբոյ առանձին. նոյնպէս եւ զառաքելութիւնն Հաւր միայնոյ, եւ զերկրորդ ծնունդն ի կուսէն Որդւոյ առանձին, եւ սրբել զարգանդն եւ կազմել տաճար Հոգւոյն միայնոյ է։ 35 Քանզի ոչ եթե միապէս՝ մի երես, իցէ Սուրբ Երրորդութիւնն, այլ Գ. անձնեայ է ճշմարտութիւնն։    36 Վասն զի թէ՝ մեծ պարտ իցէ իմանալ զՀայր քան զՈրդի, ըստ այնմ՝ Հայր իմ մեծ է քան զիս։    37 Որ ասացն եթե՝ Հայր, որ առաքեաց զիս, մեծ է քան զիս, վասն ի միջոյ զկարծիս Հրէիցն բառնալոյ, եթե հակառակ ինչ Աստուծոյ նոցա իցէ։ 38 Նոյնպէս թէ՝ Ես եւ Հայր իմ մի եմք։ 39 Եւ դարձեալ՝ Որ ետես զիս ետես զՀայր իմ։ 40 Բայց եւ այլ ազգ, ուր տեղիք ի միջի չիցեն՝ աւագութիւն եւ փոքրութիւն ի միջի ոչ երեւի, եւ ոչ որպէս արիանոսքն ասեն, եթե վասն այնորիկ ասէ Հայր մեծ քան զինքն, զի չէ ի Հաւրէ էութենէն, որ քաւ եւ մի լիցի ասել. զի մեծին Հաւր մեծ Որդի է, ըստ այնմ եթե՝ Մեծ է Տէր եւ մեծ է զաւրութիւն նորա. եւ ըստ առաքելոյն թէ՝ Ակնկալցուք յայտնութեան մեծին Աստուծոյ եւ Փրկչին Յիսուսի Քրիստոսի։    41 Այլ եթե ծնաւ, ասեն, Հայր զՈրդի, ապա եւ կարիս կրեաց. զի չէ մարթ ծնանել, եւ ոչ ընդ կարեաւք լինել։    42 Ասասցուք, թէ այդպէս իցէ, թէ արար իսկ՝ աշխատութիւն կրեաց. քանզի չէ մարթ, եթե գործիցէ ոք, եւ ոչ աշխատիցէ։    43 Այլ արար ասեն, եւ ոչ աշխատեցաւ։    44 Թէ այդպէս իցէ, եւ ծնաւ՝ ոչ կրեաց կարիս. քանզի յանդիմանեն զնոսա Գիրք, ուստի յայտ է, թէ Աստուծոյ ծնունդն ի նորին էութենէ նոյնպիսի է։ 45 Քանզի աստուածաբար ծնաւ, եւ ոչ մարդկաւրէն, ժամանակաւ՝ միջնորդութեամբ եւ կարեաւք, որ հեռի է յԱստուծոյ. այլ յիստակութեամբ եւ պարզութեամբ, որպէս յԱստուծոյ վայելել ծնանելն. նոյնպիսի՝ որպէս զինքն, որպէս արեգակն զլոյս եւ աղբիւրն զջուրն։    46 Վասն զի Աստուած Որդոյ պարտ է իմանալ զՀայր՝ այն, զոր ասեն. Ելանեմ ես առ Հայր իմ եւ առ Հայր ձեր, եւ Աստուած իմ եւ Աստուած ձեր։    47 Զայս ինքն իսկ մեկնէ. քանզի ոչ ասաց՝ առ Հայր մեր եւ առ Աստուած մեր, այլ՝ Առ Հայր իմ եւ առ Հայր ձեր, զի ցուցցէ, թէ այլազգ նորա, եւ այլ ազգունակ նոցա. նորա բնութեամբն Հայր է, եւ նոցա շնորհիւ. նոցա բնութեամբ Աստուած է, եւ նորա վասն տնաւրէնութեանն յանձն առնելոյ՝ ըստ այնմ, զոր Դաւիթ հոգով երգէր թէ՝ Աթոռ քո, Աստուած, յաւիտեանս յաւիտենից. եւ զիջեալ խոնարհութեամբ ասէ. Վասն այսորիկ աւծ զքեզ Աստուած՝ Աստուած քո։ 48 Նախ ուսուցանէ, թէ Աստուած է եւ աթոռ յաւիտենական ունի, եւ ապա ճառէ զտնտեսութենէն եթե՝ Աւծ զքեզ Աստուած, Աստուածն քո. որպէս զի ասիցէ, թէ զքեզ Աստուած աւծանելոց է՝ Հայր քո, վասն տնտեսութեանն, ոչ իւղով՝ ըստ աւրինացն, այլ Հոգով Սրբով. որպէս եւ ինքն իսկ մարգարէիւն ասէ. Հոգի Տեառն ի վերայ իմ, վասն որոյ եւ աւծ իսկ զիս, զի աւետարանել աղքատաց առաքեսցէ։ 49 Արդ, ասելովն եթե՝ Երթամ ես առ Հայրն իմ, եւ առ Հայր ձեր, եւ Աստուած իմ, եւ Աստուած ձեր՝ դնէ զմինն խտրոց ի միջի, եթե ոչ որպէս իմ՝ նոյնպէս ձեր, եւ որպէս ձեր արարիչ՝ նոյնպէս եւ իմ իցէ. որպէս զի ասասցէ, թէ իմ Աստուած Հայր է ըստ ծնաւղութեանն, եւ ձեր ըստ մարդասիրութեանն. եւ վասն զի ոչ գարշեցայ զձեր կերպարանացս առնուլ, կոչեմ եւ ինձ վասն ձեր զՀայրն իմ Աստուած, զի եւ զձեզ ընդելականս արարից կոչել զնա Աստուած։ 50 Եւ այսպիսի մտաւք ամենայն խոնարհագոյնքն ասացեալք ի Տեառնէ ի մեր դէմս իմանին, եւ ոչ ի նորա։ 51 Ըստ այնմ, զի կամեցաւ զիւր անձնն գլուխ եկեղեցւոյ առնել, եւ որպէս գլուխն ընդ ամենեցուն անդամոցն խաւսի, նոյնպէս եւ նա փոխանակ եկեղեցւոյ ինքն խաւսի։ 52 Ըստ այնմ աւրինակի եւ առաքեալն ասէ. Աստուած Տեառն մերոյ Յիսուսի Քրիստոսի՝ Հայր փառաց. եւ զոր Դաւիթ ասէ. Աստուած իմ, Աստուած իմ, ընդէր թողեր զիս. եւ այն, զոր Պետրոս առաքեալն ասէ. Ճշմարտիւ գիտասցէ ամենայն տունդ Իսրայեղի, զի Տէր եւ աւծեալ զնա Աստուած արար. այլ ոչ եթե արարած ցուցանէ զնա, այլ եդեալ զնա ի տնտեսութեան. քանզի դնելոյ եւ առնելոյ մի զաւրութիւն է յոյն լեզուի։    53 Վասն զի՝ եթէ իցէ մարթ զմի եւ նոյն Միածին եւ անդրանիկ իմանալ։    54 Առ մարդկան բնութեամբ ոչ երբէք, բայց առ ի յԱստուծոյ եւ անդրանիկ ի մէջ եղբարցն. զի որ ոչն գարշեցաւ առնուլ զկերպարանս ծառաի՝ լինել մարդ, ոչ գարշեցաւ ծառայս իւր ինքեան եղբարս անուանել. եւ անդրանիկ նոցա կոչի, վասն նորոգ ճանապարհ նորա արարածոցն հորդելոյ։ 55 Ուստի ոմանք անդրանիկս յայս միտս առին, թէ նորոյ արարածոյս է անդրանիկ, ըստ այնմ եթե՝ Ամենայն, որ ինչ Քրիստոսի, նոր արարած է. զի որ հինն էր անցեաւ, արդ նոր եղեւ։ 56 Եւ ըստ այն աւրինակի, զի Անդրանիկ ի մեռելոց կոչի, որպէս զի նախ նա յարեաւ ի մեռելոց, որում մահ ոչ տիրէ։ 57 Իսկ այլ՝ Անդրանիկ ամենայն արարածոց, ի պատուականութիւն առին, թէ վասն զի պատուական է, իբրեւ զՈրդի կոչի անդրանիկն. այլ ճշմարիտ մտաց այն է, վասն զի նախ է ծնեալ ի Հաւրէ՝ կոչի անդրանիկ, որ յոյն լեզուի նախածին ասի։ 58 Անդրանիկ ի Հաւրէ՝ վասն նախածնութեանն յառաջ քան զամենայն արարածս. անդրանիկ ի մէջ եղբարց բազմաց՝ ըստ նորոյ արարածոյս, անեղբաւրն բազում եղբարս ստանալոյ. անդրանիկ ի մեռելոյ, ըստ նորոգ ճանապարհ յարութեան մեռելոց հորդելոյ, որպէս եւ ասէ իսկ առաքեալն. Զի եղիցի ինքն ամենայնի յառաջեալ. եւ եղիցի՝ գտցի իմանալի է։ 59 Եւ որ անդրանիկն է՝ առաւել այնու զատի յարարածոց, զի Միածին է։    60 Եթէ զՀայր միայն Աստուած ճշմարիտ է իմանալ՝ այնու, զոր ինքն Տէրն ասէ. Տուր նոցա, զի ծանիցեն զքեզ միայն ճշմարիտ Աստուած։    61 Որպէս լուաք, զի ծանիցեն զքեզ միայն ճշմարիտ Աստուած, լուիցուք եւ զմիւսն, եթե եւ՝ Զոր առաքեր զՅիսուս Քրիստոս։ 62 Այլ՝ զՅիսուս Քրիստոսն, ասեն, եւ ոչ զԱստուած, կամ զՏէր Յիսուս Քրիստոս։ 63 Նախ զայն ասասցուք, թէ ամենայն, որ ոչ է ճշմարիտ՝ նախ սուտ է. արդ, յորժամ գտանիցուք ի Գիրս սուրբս զՈրդի Աստուած քարոզեալ, միթէ սուտ Աստուած պարտիմք կարծել, եւ ոչ ճշմարիտ։ 64 Նախ՝ Մովսէս ասէ, եթե Գ. արք յայտնեցան Աբրահամու, եւ զի մի ի նոցանէ դատաւոր ամենայն երկրի անուանէր, եւ թէ երեւեցաւ հրեշտակն Տեառն Մովսիսի ի մորենոջն ի բոցոյ հրոյ, եւ իբրեւ մերձեցաւ տեսանել, կոչեաց զնա Տէր ի միջոյ մորենոյն, եւ յետ սակաւ միոյ ասէ. Ես եմ Աստուած Աբրահամու. եւ արդ, չիցէ Աստուած ճշմարիտ, եւ Աստուած Սահակայ անուն ինչ սուտ իցէ, եւ Աստուած Յակովբայ պիտակ ինչ յորջորջումն։ 65 Եւ Եսայի յայտնագոյն ասէ. Ահա կոյս յղասցի եւ ծնցի զԷմանուէլ, զոր հրեշտակն թարգմանեաց՝ ընդ մեզ Աստուած։ 66 Եւ դարձեալ եթե՝ Մանուկ ծնաւ ձեզ, եւ կոչի անուն նորա հրեշտակ մեծի խորհրդոց, սքանչելի, Աստուած հզաւր։ 67 Եւ բարւոք ասէ. Սա է Աստուած մեր, ընդ որում ոչ համարձակեսցի, այլ յետ այսորիկ յերկրի երեւեսցի եւ ընդ մարդկան շրջեսցի։ 68 Եւ աւետարանիչն Յովհաննէս. Ի սկզբանէ էր Բանն, եւ Բանն էր առ Աստուած, եւ Աստուած էր Բանն։ 69 Եւ առաքեալ ասէ. Յորոց եւ Քրիստոս ըստ մարմնոյ, որ է ի վերայ ամենայնի, Աստուած աւրհնեալ յաւիտեանս. եւ դարձեալ. Ակն ունիմք երանելի յուսոյն եւ յայտնութեան մեծին Աստուծոյ եւ Փրկչին մերոյ Յիսուսի Քրիստոսի։ 70 Տեսանես, զի Աստուած նահապետաց է, եւ Աստուած մեծ եւ Աստուած հզաւր քարոզի Որդի ի Գրոց սրբոց։ 71 Արդ, ասելն եթե՝ Ծանիցեն զքեզ միայն ճշմարիտ, ոչ ի զրկումն ինչ աստուածութեան Որդոյ է. քանզի եւ ի Կաթողիկէին ասէ. Սա է ճշմարիտ Աստուած եւ կեանք յաւիտենականք. այլ վասն անջրպետ ի ներքս արկանելոյ ընդ ինքն եւ ընդ սնոտիսն։ 72 Եւ զիարդ չիցէ Աստուած, որ ասէն. Ես եմ ճշմարտութիւն եւ կեանք. ապաքէն ի ճշմարտութենէ անտի ճշմարիտն իցէ, որպէս ի կենդանութենէ անտի կեանք. եւ ոյր գալստեան սպասեսցուք, եթե ոչ Որդոյ եւ մեծին Աստուծոյ. եւ մեծ Աստուած Որդի է, եւ Հզաւրին Որդի, Աստուած հզաւր։    73 Վասն զի թէ ընդէրÉ հր[եշտակ]աց աթոռք, տէրութիւն եւ պետութիւն եւ սերովբէք եւ քերովբէք ասիցին։    74 Այլ եւ այլ անուանքն ոչ բնութեան են նշանակիչք, այլ պատուոց եւ իշխանութեանց. բնութիւն մի է ամենեցուն եւ պատիւք ըստ իւրաքանչիւր ար[ժանաւոր]ութեան ունել ընդ ինքեանս յիւրաքանչիւր գտնի, որչափ կամք հրամայեցին Հրամանատուին։ 75 Բայց խնդիր վասն քրիստոնէիցն եւ աթոռոցն. զի հնումն որչափ եւ աղաւթս ոք մատուցանէր, ասէր. Որ նստիսդ ի քէրովբէս, նայեաց եւ լուր։ 76 Եւ առաքեալն աթոռս կոչէ, բայց եթե զքրովբէիցն ասէ եւ եթե զայլոց կարգաց, չառնէ յայտ։ 77 Արդ, ոմանք ասեն, թէ վասն այսորիկ կոչին աթոռք, զի ի սոսա առաւել հանգուցեալ են կամք Աստուծոյ, եւ որչափ կամաւորք են, այնչափ պատուականագոյնք են. ուստի եւ առաքելոյն ի թիւ արկեալ զկարգ վերնոյն, նախ ի սոցանէ սկիզբն առնէ. Եթէ աթոռք, ասէ, եթե պետութիւնք, եւ զայլն եւս մի ըստ միոջէ։    78 Արդ, հրեշտակք ասի վասն առաքելութեանն, եւ պետութիւնք եւ իշխանութիւնք եւ տէրութիւնք՝ վասն հրամանաց յաւրինաւղին իշխել խոնարհագունիցն քան զինքեանս. եւ զաւրութիւնք՝ յաղագս ըստ իւրաքանչիւր բաւական լինելոյ սպասաւորութեանն. եւ սերովբէք սրբասացք, որք հրեղէն լեզաւք թարգմանին յեբրայեցոցն։ 79 Բայց զքրովբէսն ոմանք կենդանիս ասեն եւ ոմանք ոչ կենդանիս, որպէս զքրովբէսն, որ յԱստուծոյ կարգեալ շր[ջ]էր շուրջ զդրախտաւն, չէր զաւրութիւն ինչ կենդանի, այլ տեսիլ հրոյ առաչաւք՝ զարհուրեցուցիչ Ադամայ, առ ի չժտել հպել ի դրախտն։ 80 Իսկ որ կենդանիսն ասեն զքրոբէսն, զաթոռսն համարեն զնոսա, զորոց երանելին առաքեալն ճառէ. ուստի եւ կենդանիս պարտ է իմանալ զքրովբէսն։    81 Վասն զի, թէ առաջին լոյսն, որ յառաջնում աւուրն արար՝ իցէ յարեգակն եւ ի լուսին եւ յաստեղս։    82 Հարքն զնոյն լոյս ետուն, որպէս զի թէ յաւուր չորրորդի զամենայն արար եւ ժողովեալ արկ ի նոսա զցան եւ զտարած լոյսն. իսկ այլք ասեն, թէ զհուր արարեալ յաւուրն առաջնում եւ զայն կոչեաց լոյս։1 Գրիգորի Սքանչելագործի, եպիսկոպոսի Նեոյկեսարո՝ Յաղագս հաւատոյ ի Սուրբ Երրորդութիւնն, առ այնոսիկ, որք զորպիսութիւն սկզբանն բանի հայցեն զննել։    2 Այլ անխուզելի ամենեւիմբ ծնելութիւն Որդւոյ եւ ելաւղութիւն Հոգւոյն ի մի եւ նոյն պատճառէ, եւ անհետազաւտելի, որպէս եւ անսկզբնութիւն կամ պատճառութիւն նոյն ինքն Հաւր։ 3 Քանզի արտաքո հասման ամենայն իրաւք ունի զորպիսութիւն այն, որ արտաքո էիցս ունի զբնութիւն եղելոյն, եւ բնաւի ոչինչ յայսցանէ, զոր ի ձեռն առեալ եւ մերձեցեալ հանդիպութեան, որպէս թէ անըմբռնելին ընդ այնմ ընդհարցի եւ հաւաստի առ ըմբռնումն եկեսցէ մերոցս, որ ի ձեռն հաւատոյ միայն բնաւորեալ է գալ դիւրաւ ծանաւթանալ բարեպաշտիցս. բայց թէ մտադիւրութեամբ զմինն չընկալեալ յաւրինակէն՝ զայլն ի բաց ընկեցցիս։ 4 Արդ, խորհուրդ եւ բան ի մէջ եդի քեզ ի մտաց, ապաքէն եւ աւրինակ իմն. սոքա առանձնացեալք, եւ սակայն ոչ եղբարք միմեանց. եւ ոչ դարձեալ աւտարոտիւք ի միմեանց, եւ մի են բովանդակ հոգի. եւ տես սակայն երկոցունց դոցա ոչ որպէս ի միոջէ դունել. քանզի ծննդեամբ ահա մտաց բանդ արտաբերի եւ ի ձեռն հնչման գործոցդ տառիւք ձեւացեալ, եւ լսելեաց անցցէ իսկ խորհուրդդ նոյն մտաց՝ առանց ծննդեան, այլ իմն գունակն բացածագեալ ինքնանա, եւ աներեւութաբար յատուկ ներգործութեամբ իրագործեալ առ տեսութիւնն։ 5 Գայցէ այսպիսի ինչ եւ անդ ընդ միտ ածել, ոչ կարի շատ արժանոյն վրիպեսցիս, ծնելութիւն եւ ելաւղութիւն ի միոջէ երկուց անձանց, որով ծնիցեալն յինքենէ հարըստին հայցէ ծնանիլն. Բանն մարմին եղեալ փրկագործել. իսկ բխեցեալն, եւ ոչ ծնիցեալն, ոչ ծնունդ յինէ ծնցի, այլ վերստին ծնցի զիս հոգովացուցանել, եւ յինէ վերստին բխեսցի՝ ի միւսն արբուցանել կենդանութեան առոգս։ 6 Արդ, յատուկ սոցա ինքնութիւնք եւ յատուկ ի միոյ պատճառէ յառաջտուութիւնք, յատուկ եւ առանձնակի այդպիսի ներգործութիւնք ըստ այդոցիկ, եւ այդպէս քեզ հաւատարմասցին յատուկ եւ անշփոթ անձինք, ըստ ինքեանցն կատարեալք եւ աներկբաանալիք՝ Որդի եւ Սուրբ Հոգի։1 Առ այս՝ Որք երիցութիւն ըստ նախ[ակարգ]ութեան Որդոյ առ Հոգի կարծեն։    2 Իսկ երիցութեան բան առ Որդի եւ առ Հոգի եւ ոչ մի առդատեսցի իրաւացեալ. զի ոչ երբէք Որդի առանց Հոգոյ, եւ ոչ Հոգի առանց Որդւոյ ի Հաւրէ, ոչ երբէք Հայր առանց Որդւոյ իւրոյ եւ Սուրբ Հոգւոյն. քանզի ոչ անկատար Երրորդութեան թուոյ երբէք Աստուածութեանն բնութիւնն, որպէս ոչ կատարեալ միտք առանց խորհրդոյ եւ բանի։ 3 Իսկ դասաւորութիւն սուրբ եւ կենդանարար անուանցդ, որ ըստ մկրտեցէք՝ յանուն Հաւր եւ Որդւոյ եւ Սուրբ Հոգւոյն. ըստ նախապատճառութեան ապաքէն իրաւ արդար արկեր զՀայր անուն նախաձայնել. իսկ Որդի ոչ երիցութեամբ ըստ Հաւրտ ասիցէ, այլ ոչ դասեցաւ ըստ Հոգւոյ, եւ երրեակ, զի մի այնու յերկոցունց՝ ի Հաւրէ եւ ի Հոգւոյն, կարծիցի ծնիցեալ Որդի, զհետին նոցա դասելով զդասս, որ ոչն է յերկոցունց ծնիցեալ, այլ զկնի միայն ծնաւղին կարգաւորէր՝ զմինն Միածին առ նմին դասել զՈրդի. իսկ զՀոգոյն անուն իբրու կնիք միութեան աստանաւր ի վերայ բերեալ՝ սոցա երրորդ լցցէ զթիւ։ 4 Յաղագս այդորիկ նախ Հայր եւ երկրորդ Որդի եւ երրորդ Հոգի դասեցաւ։ 5 Այսպէս զսոսա ի միասին փառաւորիւ դասու իրաւացուցեալ. այլ ըստ միաբուն զաւրութեան սուրբս այս ամենակատար Երրեակս բազում անգամ ի սուրբ Գիրս իբրու կարակնահատ ինչ բոլոր ըստ ամենայն դիմաց ի միմեանս նախադասիցի։ 6 Ապա ուրեմն Երրորդութիւն բնութեան Աստուածութեանն՝ մի լոյս երեքանձնեայ, այսպէս կերպարանեալ. իսկ միութիւնս անսկզբնութիւն եւ մշտնջենաւորութիւն անփոփոխ միասնական թագաւորութեանն երից միաբուն անձանց։    7 Մի է Աստուած, Հայր կենդանի Բանին, Էակն իմաստութեան եւ զաւրութիւն կերպարանին իւրոյ. կատարեալ ի կատարելոյ ծնաւղ, Հայր Որդոյ Միածնի։ 8 Եւ մի Տէր ի միայնոյ, Աստուած յԱստուծոյ, կերպարան եւ պատկեր Աստուածութեանն. Բան գործաւոր, իմաստութիւն պարառական՝ ամենեցուն ընդ լինելութեան անկելոցս եւ զաւրութեան բոլորիցս արարաւղ Որդի ճշմարիտ ճշմարտին, անապական՝ անապականին, անմահ՝ անմահին, մշտնջենաւոր։ 9 Մի Հոգի Սուրբ՝ Աստուծոյ զէութիւնն ունելով եւ Որդովն երեւեալ յայտնապէս մարդկան, կատարեալ կատարելոյ, պատճառ կենդանեաց, սրբութեան շնորհաւղ, որով ծանուցանի Հայր, որ ի վերայ ամենեցուն եւ յամենեսին, եւ Որդի Աստուած, որով ամենայնք։ 10 Երրորդութիւն կատարեալ՝ փառաւք եւ մշտնջենաւորութեամբ եւ թագաւորութեամբ, անբաժանելի եւ անաւտարելի. ոչ ստեղծական ինչ եւ ոչ ծառայական ինչ յԵրրորդութեանն, եւ կամ ի ներքս ածական, որպէս թէ յառաջագոյն ոչ, զկնի ի ներքս ածաւ։ 11 Զի ոչ երբէք նուազեաց Որդի ի Հաւրէ, եւ ոչ ի Հաւրէ եւ յՈրդւոյ Հոգին Սուրբ. այլ անփոփոխելի եւ անայլայլելի Երրորդութիւն միշտ։1 Սահմանք հաւատոյ ՅԺԸ.իցն։    2 Այսպէս խոստովանիմք եւ հաւատամք եւ երկրպագեմք Սուրբ Երրորդութեանն ի միաւորութիւն անդ՝ առանց խառնակութեան, նոյնպէս եւ զսուրբ Միաւորութիւնն յերրորդութիւն անդ, անհատաբար եւ անսկզբնաբար եւ անբաժանաբար։ 3 Քանզի որպէս անխառն է Սուրբ Երրորդութիւնն, այսպէս անբաժանելի. անխառնելի յաղագս իւրաքանչիւր յատուկ առանձնաւորութեանցն, իսկ անբաժանելի՝ վասն զի ամենակալ է Հայր, ամենակալ է Որդի, ամենակալ է Սուրբ Հոգին՝ անորոշաբար, մշտնջենաւոր։ 4 Քանզի երեք անձնաւորութիւնք մի են ի Սուրբ Երրորդութեանն՝ անարարք, անխառնք, անհատք, անբաժանելիք, անսկզբունք, մշտնջենաւորք, համագոյականք, անհասանելիք. որպէս եւ գրեալ է. Մեզ մի է Աստուած՝ Հայր, յորմէ ամենայն. նմա փա՜ռք։1 Սրբոյն Գրիգորի Հայոց լուսաւորչի՝ յիմաստապատումն քաղցրունոյÉ պատումն ճառիցն. խոստովանութիւն ի Սուրբ Երրորդութիւնն։    2 Հաւատամք ի մին իսկութիւն անձին, յէութիւն անսկիզբն, մշտնջենաւորութիւն անսահման, ի ճշմարտութիւնն անփոփոխ, ի կեանս կեցուցիչ ամենայն կենդանեաց, ի Հայրն եւ յԱրարիչն, ի հաստիչն Աստուած, ի մինն, ի բարերարն բնութեամբ եւ կամաւք, ի յանպատճառն, որ ամենեցուն պատճառն է՝ աներեւութից եւ աներեւելեացս, Որդւոյ եւ Հոգւոյ՝ ծննդեամբ եւ բխմամբ։ 3 Իսկին անծնի զէն անսկիզբն ծնեալ, մշտնջենաւորութեանն անսահմանի զճշմարտութիւնն անփոփոխ ծնեալ, կենացն կենարար զկեանսն կենսատու ծնեալ, լուսոյն կենդանւոյն զկենդանի լոյսն լուսատու ծնեալ, բարւոյն զբարերարն ծնեալ, Արարաւղին զարարիչն, այլ այլոց ամենեցուն՝ աներեւութիցն հոգեւորաց եւ երեւելեացս երկրաւորացս, արարչութեամբ լիապէս երկնից եւ երկնաւորացն, երկրի եւ երկրաւորացս, ջուրց եւ ամենայն որ է ի նոսա։ 4 Կատարեալն, որ զամենայն լնու եւ ինքն ոչ թերանա. ոչ նորոգի, զի ոչ հնանա. ոչ լնու, զի ոչ պակասի. զի ինքն նոյն է ի լիութեան իւրում եւ յանբաւութեան, եւ չիք ուստեք եկամուտ կամ յաւելուած յայն յանբաւ եւ յանսահման, յանհաս եւ ի կատարեալ բարերարութիւնն, որում ոչ բաւեն կարծիք մտաց եւ ոչ ընթացք հրեշտակաց. զի հրեշտակք իբրեւ զմիտս մարդոյ երագունք են, ուր ակնարկեն կամք նորա, եւ չեն լեալ բաւական, յորմէ հետէ արարեալ են եւ հաստեալ, թէ յերկնից ի վեր ցոր վայր է Տէրն՝ Հայրն եւ Արարիչն, կամ յայնկոյս ծովուն ցերբ, կամ երկրիս ներքոյ ցոր վայր։ 5 Զի որպէս երկինքս այս ի հրամանէ նորա հաստատեալ կան, առանց որմոց եւ սեանց, այսպէս եւ երկիրս աստ հրամանի նորա հաստատեալ կա առանց զաւդուածոյ աւգնականութեան՝ լերամբ եւ ծովաւք, հանդերձ գետաւք եւ աղբերբք, եւ չիք ինչ յարարածոց քան զերկին եւ զերկիր արտաքոյ, բայց ինքնութիւն տէրութեանն, որ է յիստակ եւ պարզ ամենակալ զաւրութիւնն, որ ասէն եւ լինի, կամին եւ հաստատի։ 6 Յանմահութեան ամենայնի ինքն է կանուխ, գիտութեան անվրէպ, անզեղջ իմաստութիւն. ինքն կեանք է եւ կեցուցիչ, անբաւ է եւ անհաս եւ անճառ. սէր է՝ կենդանի երանութեամբ լցեալ։ 7 Ինքն է լոյս կենդանի, մտաւոր, ահեղ, անմատոյց. ամենայնիւ ինքն գթութիւն է՝ խնամաւղ, ինքն ողորմութիւն է՝ բարերար շնորհաւքն. ամենայնիւ ինքն երկայնմտութիւն է՝ դարմանելովն, ներելովն եւ խնայելովն. ամենայնիւ ինքն սրբութիւն է՝ ամբիծ, անարատ, ազատելովն եւ լուսաւորելովն. ամենայնիւ ինքն ճշմարտութիւն է՝ անփոփոխն, յանդիմանելովն խրատու սաստկութեամբն, հատուցմամբն, բարկութեամբ եւ սրտմտութեամբ իրաւանց, անշէջ հրովն։ 8 Եւ պսակելովն փառաւք ամենաշահ կեցուցիչ, գրգուանքն ժառանգելով ի հանգիստն խնամոյ սուրբ սիրոյ նորա. կենդանի երանութեամբքն ի բարութիւնս վայելեցուցանելոյ հասեալ՝ պսակացն առաքինութեամբ ի նորա շնորհաց գրգանսն։ 9 Զի մեծութիւնքն անքննինք անսկիզբն էութեանն արտաքս է քան զարարածս՝ յանսահմանութեան, յանբաւութեան, եւ դարմանաւք տեսչութեամբ լի են ամենայն արարածք՝ ըստ Գրոցն. Աստուած մեր յերկինս եւ յերկրի, ի ծով եւ յամենայն խորս, որ գիտէ զխորհուրդս սրտից եւ քննէ զերիկամունս, եւ առաջնորդէ հոգեւոր աւրինաւք՝ խրատուն կենար[ար]աւ, յաւթեւանս փրկութեան կենաց, յանմոռաց ուրախութիւնս եւ յանդադար խնդութիւնս, յանճառ եւ յանպատում ժառանգութեան արքայութեան երկնից։ 10 Այս ամենայն արուեստք ինքնաբոյս անսահման մշտնջենաւորութեանն՝ կեցուցիչ արուեստիւք սիրով դարմանիչ արարածոց, ի միոյ ինքնութեանն բարերար արարչութեան, որ անբաւն եւ անքննին, զի ոչ կարեն ծածկել միտք եւ ոչ քննել խորհուրդք, որում ոչ բաւէ իմաստութեան հոգի, եւ զչզաւրաց, եւ ոչ գիտութիւն որդոց մարդկան՝ զմեծութիւն Հաւր եւ Որդոյ եւ Սուրբ Հոգոյն, այլ ի գործոց անտի իւրոց եւ յերախտեաց միայն գիտի եւ ճանաչի, եւ անուանի Հայրն եւ բարերար Տէրն՝ հաստիչ ամենայն երախտաւոր ար[ու]եստաւքն իւրովք։ 11 Զի որ կատարեալքն են՝ երախտեացն ամենայն կարեն հասու լինել. զի որպէս մի է արեւ, եւ լոյս եւ ջերմութիւն իւր, եւ մի արեւ ասին եւ ոչ երեք արեւք. եւ որպէս հուրն եւ լոյսն եւ տապ իւր մի հուր ասի, եւ ոչ երեք հուրք. եւ որպէս աղբիւրն եւ գետն եւ ջուրն մի ջուր ասին, եւ ոչ երեք ջուրք. եւ որպէս հոգի եւ միտք եւ բան մի հոգի ասին, եւ ոչ գ. հոգիք. այլ հոգի ասի կենդանութիւն եւ միտք ասին իմաստութիւն եւ բան խաւսողութիւն՝ միոյ հոգւոյ է. այսպէս եւ Հայր անծին իսկութեամբ, անսկիզբն էութեամբ. Հայր վասն միշտ Որդւոյ, որ ընդ նմա, եւ իսկ Հոգոյն, որ ի նմանէն։ 12 Իսկ արդ, էր երբէք արեգակն առանց լուսոյն իւրոյ եւ ջերմութեանն, կամ էր երբէք արդեաւք հուր առանց լուսոյ եւ տապոյ իւրոյ. կամ էր երբէք արդեաւք ջուր առանց բխման եւ խոնաւութեան իւրոյ, կամ էր երբէք հոգի առանց բանի եւ մտաց։ 13 Այսպէս եւ ոչ երբէք Հայր առանց Որդւոյ եւ Հոգւոյ։    14 Կատարեալ Հայր անձամբ՝ զաւրութեամբ, գիտութեամբ եւ իմաստութեամբ, արարչութեամբ, բարերարութեամբ եւ զամենայն զիւրն անձին իսկութեամբ ունի։ 15 Կատարեալ եւ Որդի անձամբ, զաւրութեամբ, գիտութեամբ, իմաստութեամբ, արարչութեամբ, բարեգթութեամբ, եւ զամենայն զիւրն անսկիզբն էութեամբ ունի։ 16 Նոյնպէս եւ Հոգին Սուրբ կատարեալ անձամբ, զաւրութեամբ, գիտութեամբ, իմաստութեամբ, արարչութեամբ եւ բարերարութեամբ, եւ զամենայն զիւրն անսկիզբն մշտնջենաւորութեամբ ունի։ 17 Մի բնութիւն է նոցա եւ մի անփոփոխ իսկութիւն, մի կամք, մի հաւանութիւն, բարերարութիւն. մի արարչութիւն, մի աստուածութիւն, մի զաւրութիւն, եւ չիք ուստեք եկամուտ կամ յաւելուած կամ զաւդած՝ այն անսկիզբն Երրորդութիւնն, այլ նա է աղբիւր եւ ի նմանէ բաշխին ընդ ամենայն արարածս խնամք արարչութեան նորա, որ յաւրինիչն է եւ կազմիչ, եւ դարմանք բարերարութեան նորա՝ իւրով դարմանասէր խնամաւքն, որ տածէն եւ սնուցանէն եւ առաջնորդէ ի կատարումն չափաց հասակի։ 18 Այս աստ առ երեւելի պէտսս եւ առ աներեւոյթսն առաջնորդէ վարդապետութեամբ իւրով, եւ աւգնէ շնորհաւք իւրաւք արքայութեանն երկնից. անմահն յանուշակն, յափոփոխն, ի լին ամենայն երանութեամբք՝ հաւատացելոց իւրոց եւ ապաւինելոց։    19 Այսպիսի ուսումն եւ հաւատք վաել է ճշմարիտ հաւատացելոց ի Քրիստոս։1 Երանելոյն Կիւրղի, եպիսկոպոսի Երուսաղեմացոյ, ի բանէն. Բազում մասամք եւ բազում աւրինակաւք ։    2 Արդ, Աստուած ճշմարիտ Որդի յանձին իւրում ի ներքս ունի զՀայր. ոչ եթե Հայր փոփոխեցաւ, եւ ոչ եթե Հայր եկն եւ մարդկութիւն զգեցաւ, այլ Որդի։ 3 Այլս զազատաբերան յայտնապէս ասացից. ոչ եթե Հայր եկն եւ չարչարեցաւ, այլ Որդի. Հայր առաքեաց զՈրդի վասն մեր, եկն եւ չարչարեցաւ։ 4 Եւ մի զայս ասասցուք, եթե էր երբեմն, զի չէր Որդի, եւ մի Որդի է Հաւրութեանն՝ երբէք յանձն առցուք. ճանապարհ զարքունի գնասցուք եւ մի խոտորեսցուք՝ մի յաջ եւ մի յահեակ. եւ մի կարել մեծարանս դնել Որդոյ՝ Հայր անուանել զնա. մի ինչ յարարածոց անտի համարել կարծեսցես դու զՈրդի, այլ մի Հայր՝ միով Որդւով երկրպագեալ, եւ ոչ բաժանեալ։ 5 Մի որդի պատուեսցի յառաջ քան զյաւիտեանս՝ ընդ աջմէ Հաւր նստեալ։ 6 Դարձեալ նստելն ոչ ժամանակաւք յետ չարչարանացն յառաջձգութեամբ մատուցեալ, այլ մշտնջենաւորութեամբ նստեալ։ 7 Եւ՝ Որ ետես զՈրդի՝ ետես զՀայր. զի նման է Որդի յամենայն ծնչին իւրոյ՝ կեանք ի կենաց ծնեալ եւ լոյս ի լուսոյ, զաւրութիւն ի զաւրութենէ, Աստուած յԱստուծոյ, եւ առանց փոփոխման են Աստուածութեան կերպարանք յՈրդի. եւ որ արժանի եղեւ տեսանել զՈրդոյն աստուածութիւնն՝ գոյ նա եւ վայելչութիւն ծնաւղին, որպէս ինքն իսկ ասաց. Որ ետես զիս՝ ետես զՀայր իմ։ 8 Արդ համառաւտ ասացից. մի մեկնեսցուք, մի հակառակեսցուք, մի աւտարաբար երկհամարեսցուք զՈրդի ի Հաւրէ, եւ ոչ ընկալցուք զայն, զոր ասեն, եթե Հայր երբեմն Հայր է եւ երբեմն Որդի. զի անաւրէնութիւն մեծ է այս։ 9 Այլ Հայր ծնաւ զՈրդի եւ ինքն կա եւ մնա Հայր, ոչ այլ ինչ կերպարանս փոփոխեալ։ 10 Իմաստութիւն ծնաւ, ոչ եթե առանց իմաստութեան եղեւ. զաւրութիւն ծնաւ, ոչ եթե ինքն տկարացաւ, եւ ոչ կորոյս, նաեւ ոչինչ նուազեցաւ, եւ ոչ այլայլեալ, եւ ոչ պակասութիւն ինչ գո ի ծննդեանն անդ։ 11 Կատարեալ է զոր ծնաւն, կատարեալ է որ ծնաւն. եւ Աստուած է զոր ծնաւն, Աստուած է որ ծնաւն, եւ Աստուած ամենայնի. այլ Աստուած զՀայր գրէ. ոչ եթե ամաւթ ինչ համարի, զի ասէ. Երթամ ես առ Հայր իմ եւ առ Հայր ձեր, եւ առ Աստուած իմ եւ առ Աստուած ձեր։ 12 Այլ զի մի կարծիցես, եթե նման Որդոյ եւ արարածոց է Հայր, ընդմէջեաց յառաջագոյն. ոչ ասաց եթե՝ Երթամ ես առ Հայր մեր, զի հաւասարութիւն ինչ լինիցի ընդ Միածնին եւ ընդ արարածս. Առ Հայր իմ եւ առ Հայր ձեր, ասաց. այլազգ իմ՝ բնութեամբ է, եւ այլազգ ձեր՝ պատուաստիւ։ 13 Եւ դարձեալ ասէ. Աստուած իմ եւ Աստուած ձեր. այլազգ իմ որդիութեամբ, բնութեամբ եւ միածնութեամբ, եւ այլ ձեր արարածոց։1 Երանելոյն Գրիգորի Նիւսացւոյ եպիսկոպոսի, եղբայր Բարսղի՝ ՅԵրրորդութիւնն։    2 Զի կարգաւորապէս ցուցանի Սրբոյ Երրորդութեան բնութիւնն՝ ոչ խառնակեալ յիւրաքանչիւր գոյութեանց, առանձնաբար երեւեցելոյ նոցա յատկութիւնն, եւ ոչ ծանաւթութիւնք ի միմեանս փոփոխեալ, որպէս եթե նշանակ հայրենի դիմաց յՈրդի կամ Հոգի փոփոխումն ընդունիցի, կամ Որդի դարձեալ ի մի ոք կացելոյ յարմարեալ, կամ Հոգւոյն անձնաւորութիւնն ի Հաւր եւ յՈրդոջ երեւեալ, այլ հասարակ բնութիւնն երեւի որոշեալ։ 3 Առանձին է Հայր՝ ոչ ի պատճառէ գոլ. այս ոչ է առանձին Որդւոյ եւ Հոգւոյ, վասն զի Որդին ի Հաւրէ ել, որպէս ասեն Գիրք, եւ Հոգին ի Հաւրէ եւ յՈրդւոյ առաքի։ 4 Այլ զորաւրինակ առանց պատճառին գոլ միայնում Հաւր է, եւ Որդւոյ եւ Հոգւոյ ընդունել ոչ կարէ, նոյնպէս ընդդէմ նմին պատճառէն գոլով է առանձին Որդւոյ եւ Հոգւոյ երեւեալ բնութիւն. ոչ ունին հասարակ եղելոյ Որդւոյ եւ Հոգւոյ, ոչ առանց ծննդեան բղխման գոլ, որպէս զի մի խառնակութիւն ի դէմսն տեսանիցի. դարձեալ անխառնութիւն յառանձնաւորութեանն նոցա գտանել եւ զանազանութիւն, որպէս զի հասարակութիւն պահիցի եւ առանձնաւորութիւնն ոչ խառնակիցի։ 5 Վասն զի Միածին Որդին ի Հաւրէ ի սուրբ Գրոց անուանի, եւ մինչեւ յայսոսիկ հաստատեալ կացուցանէ զնոսա յառանձնաւորութիւն Բանն։ 6 Իսկ Սուրբ Հոգին եւ ի Հաւրէ ասի եւ յՈրդւոյ վկայի. Զի թէ ոք զՀոգին Քրիստոսի ոչ ունի, այնպիսին չէ նորա. ապա ուրեմն Հոգին յԱստուծոյ է, եւ Քրիստոսի Հոգին։ 7 Իսկ Որդին յԱստուծոյ՝ ոչ եւս է Հոգւոյն, ոչ է եւ ոչ ասի, եւ ոչ եւս դառնա կարգս այս յարմարութեամբ, որպէս թէ կարողութիւն իցէ հաւասարապէս անդրէն դարձուցանել զբանն, եւ զորաւրինակ Քրիստոսի Հոգին ասել, նոյնպէս եւ Հոգոյն զՔրիստոս անուանել։    8 Արդ, այսոցիկ առանձնաւորութեանց հաւաստեաւ առանց խառնակութեանց ի միոյ ի մի էն որոշելոյ՝ ըստ գործոյ նոյնութիւն հասարակութեան նոցա վկայի, բնութեանն զաւրացուցելոյ երկոքումք բարեպաշտութիւնն յԱստուածութիւնն իմանի, որպէս զի եւ թիւն ընդունել Երրորդութեանն յաղագս դիմաց եւ յայլ բնութիւն համամբ? ոչ բաժանեալք։1 Երանելոյն Դամասու եպիսկոպոսին Հռովմա։    2 Այսպէս հաւատամք եւ խոստովանիմք ի Հայր եւ յՈրդին եւ ի Հոգին Սուրբ՝ յԵրրորդութիւն անբաժանելի. սկիզբն եւ դադարումն, նուազ եւ առաւել ոչ ունի, այլ միշտ հաւասարն սուրբ եւ հիւթական?։ 3 Հոգի է Աստուած, եւ խոստովանիմ զերեսինն ի Միութիւն եւ զմինն յԵրրորդութիւն։ 4 Հայր անծին եւ ծնաւղ զՈրդի, Որդի ծնունդ է եւ անծին, Հոգի ելաւղ է եւ դադարումն. ի Հաւրէ առ Որդի անեղք երեք անձնաւորութիւնք եւ մի բնութիւնք։ 5 Իսկ ի վերջնումն բոլորն Աստուած եղանի բոլոր մարդ՝ սակս բոլորից փրկութեան. ոչ Հայր եւ ոչ Հոգի մարմնացաւ, այլ Մէնածնին է մարմնաւորութիւնն. անարատն անարատապէս զմաքուրն բացեալ արգանդ, անճառ եւ անեղապէս մարմնացեալ եւ ծնեալ ի սուրբ Կուսէն, որպէս ինքն գիտէ, յերկուց խառնեալ՝ միացեալ եւ մի լեալ անլուծակի միաւորեալն, եւ ոչ եւս լինի երկուցն յերկուց բաժանեալ։ 6 Մի կատարեալն երկուց է միջնորդ. ոչ երկուք երկուց միջնորդ, այլ մի երկուց՝ յԱստուծոյ է եւ մարդկան. որ Էնն եւ Է անփոփոխ եւ անյեղլի՝ նոյն ինքն Աստուած եւ մարդ, զհասակսն եղծեալս յարգանդէ ցմահ սրբեաց, որում վկայեն ապաքինեալքն յախտից, եւ դատապարտին մեղքն։ 7 Անչարչարելին չարչարի՝ չարչարելովն անչարչարելին, եւ անծնիցնիցն եղանի բարձումն. անմահն մեռանի՝ մեռանելովն անմահ եւ քակումն ապականութեան, եւ յարութեամբն լուծեալ մահ. համբարձեալ նստեալ ընդ աջմէ՝ գա նովիմբ մարմնովն, դատել զտիեզերս։    8 Այս է ճշմարիտ խոստովանութիւն սուրբ հարցն, զոր մեզ աւանդեցին, յորժամ ըստ աւրինակի այն ՃԾ, որ ի Կոստանդնուպաւլիսն, Մ որ յԵփեսոս ի պատիւ գումարեցան Սուրբ Երրորդութեանն։ 9 Զայս մեծ եւ պանծալի զերիս ժողովս ընկալեալ ընդունիմք՝ երիւք սրբասացութեամբ, զխաչիլն խոստովանիմք, եւ այլ աւելի հաւատ ոչ ընկալեալ եւ ոչ ընդունիմք, եւ որ ընդունի, թէ եւ յերկնից հրեշտակք իցեն, նզովեալ եղիցի։1 Երանելոյն Եպիփանու եպիսկոպոսին Կիպրացւոց։    2 Թէ Հայր եւ միայն ճշմարիտ Աստուած է, Միածինն եւ միայն ճշմարիտ. վասն զի միայն ի միոջէ Միածինն եւ միայն Սուրբ Հոգին Աստուած ճշմարիտ՝ Երրորդութիւնն ի միութիւն, եւ մի Աստուած՝ Հայր եւ Որդի եւ Սուրբ Հոգին։ 3 Ճշմարիտ է Աստուած Հայր, ճշմարիտ է Աստուած Որդին, ճշմարիտ է Աստուած եւ Սուրբ Հոգին. Հոգի Աստուծոյ է Հոգի ճշմարտութեան. Երրորդութիւն ի միում անուան թուեալ։ 4 Հայր է լոյս ճշմարիտ. Որդի լոյս ճշմարիտ եւ ի ճշմարիտ լուսոյն եւ ի ճշմարիտ Աստուծոյ, զմի զզաւրութիւն Աստուածութեանն խոստովանեսցուք. դոյնպէս եւ վասն Սուրբ Հոգւոյն թէ՝ Երթամ, նա գա՝ Հոգին ճշմարտութեան, եւ պատմէ զԱւծելոյն իւր մարդկան. զճշմարիտ ծնեալն ի ճշմարտէ, զանստեղծն, զանեղծանելին, զանփոփոխելին՝ զհանապազին ի հանապազէն, ի Յովհաննէ քարոզեցեալն զհանապազէն։ 5 Քանզի՝ Որ էն, ասէ Մովսէս, առաքեաց զիս. եւ Յովհաննէ. Որ էրն ի ծոց Հաւր՝ նա պատմեաց մեզ. Էն է Որդի, Էն է Հայր, Որ էն առ Էին՝ ի նմանէ ծնեալ, ոչ միացութիւն ընդ Հաւր, ոչ սկսեալն ի յելն, բայց միշտ Որդի հարազատ ընդ Հաւր, միշտ Հայր ծնաւղ Որդւոյ։ 6 Քանզի ոչ էր ժամանակ, յորժամ Հայր ոչ էր, եւ ոչ երբէք էր ժամանակ, յորժամ Որդի չէր ընդ Հաւր միայնի, զի թէ էր ժամանակ, յորժամ ոչ էր Հայր, Հայրն արդեաւք եւ ինքն Որդի էր այլոյ հայր, մինչեւ լինել նմա հայր Միածնին, եւ կարծեցեալք ի Հայր բարեպաշտել՝ կատարեալ ամբարշտեն։ 7 Քանզի յԱստուած ոչ ժամանակ եւ ոչ ամանակ եւ ոչ դոյզն մասն ժամանակի, եւ ոչ անհատ ժամու եւ ոչ քթթումն ական, եւ ոչ բարձրութիւն մտաց ընդունի. այլ որչափ եւ վերասցի քո միտք, զՈրդի տեսանէ ընդ Հաւր, քանզի անունդ է նշանակելի. զի յորժամ Որդի կոչես, Որդի ասելով՝ իմա զՀայր, զի Որդւոյ հայր իմանի, եւ յորժամ գոչես զՀայր, նշանակես զՈրդի. իսկ յորժամ կարես իշխել եւ ասել, եթե ոչ էր Հայրն հայր, զի եւ Որդի իշխեսցես ասել չգոլ։ 8 Իսկ եթէ ոչ իշխես պատիւ յաւելուլ ի Հայր, քանզի աստուածութիւնն ի նմին կա եւ ոչ կարաւտի յաւելուածոյ՝ ոչ փառաց, ոչ յառաջ մատուցման, ուսիր չհայհոյել, ո որ մարտնչիս ընդ հաւատոյ, մանաւանդ թէ զանձն ի հաւատոյ հալածելով. կամ հաւատա ի Հայր յանեզրական՝ ճշմարտութեամբ ծնեալ զՈրդի, եւ միշտ արդարեւ զՈրդի ծնեալ։ 9 Քանզի Որդի միշտ գոյր ընդ Հաւր, ոչ եղբայրակից, այլ Որդի հարազատ՝ ի Հաւրէ ծնեալ բարութեամբ, եւ ոչ եթե մատուցանելով Որդի համագոյ նման Հաւր, ոչ միագոյ, այլ համագոյ. քանզի ոչ է միացութիւն Հաւր եւ ոչ եղբայրակցութիւն, այլ համագոյ, այսինքն է՝ արտաքոյ Հաւր ծնեալ, որպէս ոմանք պատրանս ի մէջ բերեն՝ առնելով կամին ասել զՈրդի, եւ ոչ ճշմարտութեամբ։ 10 Իսկ մի բնութիւն հաւատոյ զհամագոյն ասելի է. զի թէ ասես համագոյ՝ լուծեր զզաւրութիւն Սաբելի. զի ուր համագոյութիւն է, անձնաւորութեան նշանակ է, իսկ անձնաւորութիւն նշանակէ զՀայր, եւ անձնաւորութիւն նշանակէ զՈրդի, եւ անձնաւորութիւն զՍուրբ Հոգին։ 11 Յորժամ զհամագոյն ասէ, ոչ աւտար ի նոյն Աստուածութենէն նշանակէ, այլ Աստուած յԱստուծոյ զՈրդի եւ Աստուած յԱստուծոյ զՀոգին, յԱստուածութենէ՝ ոչ [երիս] Աստուածս. քանզի ոչ է բազում աստուածութիւն յԱստուած. մի է մեր Աստուածս, որպէս եւ երանելին ասէ Մովսէս. Տէր Աստուած քո Տէր մի է։ 12 Իսկ ի ձեռն երից անուանց մի է Աստուածութիւն՝ Հաւր եւ Որդւոյ եւ Սուրբ Հոգւոյն նշանակ է, եւ ոչ երկու որդիք. քանզի միածին է Որդին։ 13 Իսկ Սուրբ Հոգին Սուրբ Հոգի է Աստուծոյ, որ միշտ Աստուած ընդ Հաւր եւ Որդւոյ, ոչ աւտար յԱստուծոյ, բայց յԱստուծոյ գոլ՝ ի Հաւրէ ելանելով եւ յՈրդոյն առնելով։ 14 Այլ Որդին Միածին անհասանելի, եւ Հոգին անհասանելի, եւ յԱստուծոյ ոչ աւտար՝ ի Հաւրէ եւ յՈրդւոյ. ոչ միացութիւն է Հաւր եւ Որդւոյ եւ Սուրբ Հոգւոյն, այլ Երրորդութիւն միշտ է՝ ի նմին գոյութենէ. ոչ այլ գոյութիւն արտաքոյ Աստուածութեանն, եւ ոչ այլ աստուածութիւն արտաքոյ գոյութեանն. այլ գոյն Աստուածութիւն, ու ի նմին Աստուածութենէ է Որդի եւ Սուրբ Հոգին։ 15 Եւ Հոգին Սուրբ Հոգի, եւ Որդին Որդի, բայց Հոգին ի Հաւրէ ելանելով եւ յՈրդւոյ առնելով, որ քննէ զխորս Աստուծոյ՝ պատմելով զՈրդւոյն յաշխարհի, սրբելով զսուրբս ի ձեռն Երրորդութեանն, երրորդ անուանութեամբք՝ Հայր եւ Որդի եւ Սուրբ Հոգի. Գնացէք, ասէ, մկրտեցէք յանուն Հաւր եւ Որդւոյ եւ Սուրբ Հոգւոյն. վերակնիք շնորհին միութիւն Երրորդութեանն։ 16 Ոչ աւտար ի թուոյն, ոչ որոշեալ յանուանակոչութենէն, ոչ աւտար ի պարգեւս, այլ մի Աստուած, մի հաւատ, մի շնորհ, մի եկեղեցի, մի մկրտութիւն. քանզի միշտ Երրորդութիւնն Երրորդութիւն է, եւ ոչ երբէք յաւելուած ունի, այսպէս թուեալ՝ Հայր եւ Որդի եւ Սուրբ Հոգի. ոչ միացութիւն է Սուրբ Երրորդութեանն եւ ոչ որոշումն է ի սոսին յիւրեանցանձ միութենէ։ 17 Իսկ յանձնաւորութեանն կատարման կատարեալ Հայր, կատարեալ Որդի, կատարեալ եւ Սուրբ Հոգին՝ մի Աստուածութիւն ի մի կատարումն. քանզի ոչինչ է յԵրրորդութեանն հաստելի կամ յաւելուած լինելի։    18 Արդ, Հայր զՈրդի ծնանի, բայց ոչ ժամանակ, յորժամ ոչ էր Որդի. քանզի եւ ոչ Հայր երբէք ի ժամանակի Հայր կոչիւր, այլ էր միշտ Հայր, էր միշտ Որդի, ոչ եղբայրակից, այլ Որդի՝ ծնեալ անպատումն եւ անուանեալ անհասանելի, ընդ Հաւր հանապազ գոլով, եւ ոչ երբէք պակասեալ։ 19 Յէութենէ Հայր միշտ անեղ եւ անստեղծ եւ անհասանելի. Որդի ծնեալ, այլ անստեղծ եւ անհասանելի. Սուրբ Հոգին միշտ՝ ոչ ծնանելի եւ ոչ ստեղծանելի, ոչ եղբայրակից, ոչ հաւրեղբայր, եւ ոչ հաւ գոլով եւ ոչ թոռն, այլ ի նմին գոյութենէ՝ ի Հաւր եւ յՈրդոյ եւ Սուրբ Հոգոյն. քանզի Հոգի է Աստուած։ 20 Իսկ յիւրաքանչիւր անուանց միանունք ոչ ունին զերկրորդն. քանզի Հայրն Հայր, եւ ոչինչ է այլ. նմանագիր նմա, եւ ոչ այլ ոք Հաւր լծակցեալ, զի մի բ. աստուածք. եւ Որդին Միածին Աստուած ճշմարիտ յԱստուծոյ ճշմարտէ, ոչ զՀաւր ունելով զանուն եւ ոչ աւտար ի Հաւրէ, այլ Որդի Հաւր գոլով։ 21 Իսկ Միածին, զի անուանեսցի մի Որդի. Աստուած յԱստուծոյ, զի զմի ունի Աստուած Հայր, եւ Որդի կոչի Միածինն։ 22 Եւ Հոգին Սուրբ՝ ոչ ունելով զանուն Որդւոյ, եւ ոչ զՀաւր, այլ Հոգին Սուրբ՝ այսպէս կոչելի է, ոչ աւտար ի Հաւրէ. քանզի Միածինն ասէ՝ Հոգի Հաւր, եւ՝ Որ ի Հաւրէ ելանէ, եւ՝ Յինէն առցէ. զի մի աւտար կարծեսցի ի Հաւրէ եւ յՈրդւոյ, այլ ի նոյն էական Աստուածութենէ։ 23 Հոգին Սուրբ՝ Հոգի ճշմարտութեան, Հոգի Աստուծոյ, Հոգի մխիթարութեան, միանուն կոչեցեալ՝ չունելով զնմանն եւ ոչ ումեք հաւասարելի, այլ Հոգւոյ. եւ ոչ կոչիլ յանուն Որդւոյ եւ կամ անուանիլ յանուանութիւն Հաւր, զի մի ի մի անուն նմանունք կարծեսցին։ 24 Բայց զի Աստուած, այլ Հայր Աստուած եւ Որդի Աստուած. է Հոգի Հաւր եւ Հոգի Քրիստոսի, ոչ ըստ ի մեզ զուգմանց, որպէս ի մեզ շունչ եւ մարմին, այլ ի մէջ Հաւր եւ Որդւոյ՝ ի Հաւրէ եւ յՈրդւոյ, երրորդանուանութեամբ. քանզի՝ Գնացէք, ասէ, մկրտեցէք յանուն Հաւր եւ Որդւոյ եւ Սուրբ Հոգւոյն։ 25 Զի թէ մկրտէ Հայր, յանուն իւր՝ յանուն Աստուծոյ, եւ կատարեալ կնիքն յանուն Աստուծոյ կնքեալ է ի մեզ։ 26 Մկրտէ եւ Քրիստոս յանուն իւր՝ յանուն Աստուծոյ, եւ կատարեալ է կնիքն ի մեզ յանուն Աստուծոյ։ 27 Ով իշխեսցէ պատերազմել ընդ իւր ոգիս, եւ զՀոգին Սուրբ աւտար յԱստուածութենէն ասելով. քանզի եթե յանուն Աստուծոյ կնքիմք՝ եւ յանուն Որդւոյ եւ յանուն Սուրբ Հոգւոյն. մի կնիք է Սրբոյ Երրորդութեանն, եւ ապա մի զաւրութիւն է աստուածութեան Երրորդութեանն. քանզի մի է Աստուած յՈրդւոջ, եւ Որդի ի Հաւր՝ հանդերձ Սուրբ Հոգւովն, եւ վասն այնորիկ Սուրբն ի Սուրբս հանգուցեալ է։    28 Հայր ճշմարիտ յանձնաւորութեան, Որդի ճշմարիտ յանձնաւորութեան, եւ Սուրբ Հոգին յանձնաւորութեան. գ. գոլով՝ մի Աստուածութիւն, մի էութիւն, մի փառաբանութիւն։ 29 Մի Աստուած անուանեցեր զՈրդի, ըմբռնեցեր ի մի մտաւք զԵրրորդութիւնն։ 30 Ընկալար զՀոգին Սուրբ, արժանացար զաւրութեան հայրենւոյ եւ Որդւոյն Աստուծոյ։ 31 Փառաւորեցեր զՀայր՝ նշանակեցեր զՈրդի եւ զՀոգին Սուրբ. Որդի է Որդին եւ Սուրբ Հոգի է Հոգին Սուրբ, այլ ոչ աւտարացեալ Երրորդութիւնն ի միութենէ, կամ յինքնութենէ։ 32 Իսկ պատուի Հայր ըստ այնմ, զի Հայր է. իսկ պատուի Որդի ըստ այնմ, զի Որդի է ճշմարիտ. պատուի եւ Հոգին ճշմարիտ, զի ճշմարիտ է Հոգի Աստուծոյ։ 33 Այսպէս ասէ Որդին. Որ պատուէ զՀայր, պատուէ եւ զՈրդի. քանզի յասելն Հայր՝ զՈրդի նշանակես եւ զՈրդի պատուես, եւ պատուելով զՈրդի՝ պատուէ զՀայրն, ոչ կրտսեր զՈրդին ասելով Հաւր։ 34 Քանզի թէ ի մեզ ի մարդկան այսպիսի խորհուրդք, զի ոչ կրտսերագոյնք կամիմք զորդիս եւ ի վայր քան զհայրենի պատիւն, քանզի եւ յորդիս անարգանքն ի հարս համարեալ են, ո պատուեսցէ ճշմարտութեամբ գոլ զՀայր՝ զՈրդի մեկնեալ ի հայրենի փառացն կարծելով. ոչ առաւել անպատուէ՝ փոխանակ պատուի, յանգիտութենէ յաղթեալ։ 35 Վասն զի Որդի յայտնէ զՀայր ասելով. Ոչ ոք գիտէ զՀայր, բայց Որդին, եւ ոչ ոք գիտէ զՈրդին, բայց Հայր. իսկ իշխեմ ասել, եւ ոչ զՀոգի ոք գիտէ, բայց Հայր եւ Որդի, յորմէ ելանէն եւ յորմէ առնուն. քանզի ինքնն Աստուած գիտէ, զինքնն Քրիստոս քարոզէ եւ զինքնն Սուրբ Հոգին յայտնէ արժանեաց։ 36 Իսկ ի Գիրս սուրբս Երրորդութիւն մեզ պատմի եւ հաւատալի եւ անքննելի, եւ անհակառակելի եդելոց լսաւղաց։ 37 Իսկ ի հաւատոյս յայսմանէ փրկութիւն շնորհի. ի հաւատոց է արդարութիւն՝ առանց գործոց աւրինաց. գրեալ է եթե՝ Ի լրոյ հաւատոյ ոգին Քրիստոսի տուեալ լինի ապրեցելոցն։ 38 Բայց հաւատ ամենայն քարոզացն ձայնիւ այս նշանակի, որպէս ես կարծեմ ի միտ առեալ ի Գրոց Սրբոց՝ երեք սուրբք, երեք սրբակիցք, երեք իրագործք, երեք իրակիցք, երեք անձինք, երեք անձնակիցք՝ միմեանց էակիցք։ 39 Երրորդութիւն այսուիկ կատարի. երեք էք՝ մի կամակցութիւն, մի Աստուածութիւն՝ ի նոյն Էութենէ, ի նոյն զաւրութենէ, ի նոյն անձնաւորութենէ. նմանիք նմանոց հաւասարութիւն շնորհին գործի՝ Հաւր եւ Որդւոյ եւ Հոգւոյն։ 40 Բայց զորպիսութիւն նոցա անկարեմք յուսուցանել. ասէ յաւետարանին. Մկրտեցէք զնոսա յանուն Հաւր եւ Որդւոյ եւ Սուրբ Հոգւոյ։ 41 Բայց ի մէջ էիցս ոչ միացութիւն նշանակեաց զՈրդին ի Հայր, եւ ոչ միացութիւն զսուրբ Հոգին ի Հայր եւ յՈրդի, այլ զՀայր գիտէ Հայր ճշմարիտ եւ զինքն ճշմարտեցոյց անձնաւոր Բանն, եւ Հոգին նորա անձնաւոր Հոգի եւ Հոգի ճշմարտութեան՝ անստեղծ, անյեղլի, անայլայլելի։ 42 Բայց ոչ որպէս կարծեսցէ ոք՝ նենգաւորութիւն բերելով ի հաւատն եւ զմերձաւորութիւն նորա ծածկելով եւ նենգելով առ լսաւղսն, զի Քննէ զսիրտս եւ զերիկամունս Աստուած, եւ ասէ եթե՝ հաւատաս, զի Հայր Հայր եւ Որդին Որդի եւ Սուրբ Հոգին Հոգի սուրբ, ոչ խոստովանելով երիս անձինս ի միում էութեան։ 43 Բայց ոչ այլ ասեմ գոյութիւն արտաքոյ Աստուածութեանն, եւ ոչ այլ աստուածութիւն արտաքոյ էութեանն. այլ վասն այսպիսւոյ ստուգագոյն զէութիւնն կոչեմք, զի մի այլեւայլ տեսումն ասասցուք աստուածութեան Երրորդութեանն։1 Երանելոյն Գրիգորի Ազազացւոյ՝ Աստուածաբանի, ի յառաջագլխոյն ի ճառէն, որ Յայտնութիւն Տեառն։    2 Քրիստոս ծնեալ՝ É էր միշտ եւ է եւ եղիցի, մանաւանդ եթե է միշտ. քանզի էրն եւ եղիցի աստ մեզ ժամանակի հատուածք են՝ հասանուտ բնութեանս, որ է միշտ։ 3 Զայս ինքն աւանդէր, ընդ Մովսիսի խաւսելով ի լերինն, զբովանդակ ինքեամք ի միասին առեալ, եւ ունի՝ զոչ սկսեալն եւ զոչ դադարեալն. իբրեւ խոր իմն անբաւ են սահմանք բնութեանն՝ քան զամենայն միտս գերազանցեալս եւ քան զժամանակս եւ զբնութիւնս, մտաւք միայն նկարագրեալ, եւ այսոքիկ յոյժ աղաւտ եւ չափաւորապէս, ոչ ըստ ինքեան, այլ յաղագս իւրոցն այլ յայլմէ երեւմանց ժողովոց ի միասին ճշմարտութեանն կերպարան, որ նախ քան գունել ճողոպրէ եւ յառաջ քան զիմանալն ի բաց փախչի՝ այնքան պայծառացուցանէ զմեր զիշխանութիւնս եւ այնքան զմաքրեալս, որքան զաչս փայլատականց երագութիւն՝ ոչ կացելոց։    4 Յետ սակաւուց։    Արդ, անբաւ է Աստուածութիւնն եւ դժուարաւ տեսանելի, եւ նոյն ամենայն ուստեք անհասանելի, ինքն միայնոյ անբաւութիւն, թեպէտեւ թուի ումեք պարզագունի լիեալ բնութեան, կամ բոլորովին անհասանելի, կամ կատարելապէս անըմբռնելի, տակաւին եւս խնդրեմք։    5 Յետոյ։    Եւ Աստուծոյ յորժամ ասեմ՝ Հաւր եւ Որդւոյ եւ Սուրբ Հոգւոյն ասեմ. զի եւ ոչ քան զայս Աստուածութիւն է ցնդեալ, եւ մի բազմաստուածութիւն աստուածոց ի ներքս ածիցեմք, եւ ոչ ի ներքսագոյն քան զայս սահմանեալ, զի մի աղքատութիւն Աստուածութեանն դատապարտիցեմք. յաղագս մի իշխանութեանն հրէաբար հրէիցեմք, եւ կամ երկուցն հեթանոսաբար. քանզի չարն յերկոսին նման է, թեպէտ եւ ի հակառակացն գտանիցին։ 6 Արդ, սոքա սրբութիւնք սրբութեանց, զոր եւ սերովբէքն ծածկեն եւ փառաւորեն, երեքկին սրբասացութեանցն ի մի հաւաքելով տէրութիւն Աստուածութիւն։ 7 Որպէս եւ այլ ումեմն նախ քան զմեզ իմաստասիրեցաւ գեղեցկագոյն եւ բարձրագոյն. զի ոչ էր բաւական բարութեանն այս շարժել զիւր տեսութիւնն, այլ պարտ եւ արժան էր հեղուլ զբարիսն եւ ճանապարհորդել, որպէս զի առաւել եւս լիցի բարեգործութիւնն. քանզի այս ծայրագոյն է նորա բարերարութեանն։    8 Նորին՝ յԵրկրորդ ճառէն. Դարձեալ իմ Յիսուս։    9 Այլ եւ յաղագս նոցունց սարսափեմ եւ լեզուաւ եւ մտաւք, յորժամ վասն Աստուծոյ խաւսիմ։ 10 Եւ ձեզ զնոյն զայս աղաւթակից լինիմք զգովելի կիրս եւ զերանելի Աստուծոյ անուամբ ասեմ. միով լուսով շուրջանակի փայլեսցուք եւ երիւք։ 11 Երիւք ըստ անձնաւորութեանն եւ կամ ըստ դիմաց ումեք սիրելի իցէ կոչել, եւ թե երեսս. զի եւ ոչ յաղագս անուանց լծակռիւ լինիմք, ցորքան ի նոյն միտս ասացուածքն բերիցեն. եւ միով ըստ բնութեան Բանին կամ աստուածութեանն։ 12 Վասն զի բաժանի անբաժանարար, զի այսպէս ասացից, եւ միաւորի որոշմամբ. վասն զի մի է յերեսեան Աստուածութիւնն, եւ երեքեան մի՝ յորս Աստուածութիւնն։ 13 Իսկ զգերազանցութիւնս ի բաց լքցուք, ոչ միաւորութիւն խառնակելով եւ զբաժանումն աւտարութիւն։ 14 Ի բաց կացցէ մեզ զուգահաւասար եւ Սաբելի ի միասին հաւաքումն եւ Արիանոսի բաժանումն, յոյժ հեռաւորութեան չարութիւնն եւ զուգապատիւ ամպարշտութիւն։ 15 Վասն զի զինչ պարտ է զԱստուած ի միասին ժողովել չարաչար եւ կամ բաժանել յանհաւասարս. բայց՝ Մի է Աստուած, Հայր, յորմէ ամենայն, եւ մի Տէր Յիսուս Քրիստոս, որով ամենայն, եւ մի Հոգի Սուրբ, յորում ամենայն։ 16 Իսկ յորմէն եւ որովքն եւ յորումն ոչ զբնութիւնն հատանողաց, զի ոչ արդեւք փոփոխեալ լինին պատճառքն կամ կարգք անուանցն, այլ որք զմի կերպարանն եւ առանց խառնակութեանն զբնութիւն անձնաւորութեանն ցուցանէ. եւ այս յայտ է յորոց ի մի հաւաքեն դարձեալ եղիցի, որք ոչ վարկպարազի զայսոսիկ ընթեռնուն ի նմին յառաքեալն. զի ի նմանէն եւ նովաւ եւ ի նոյն ամենայն, որում փա՜ռք յաւիտեանս. ամէն։    17 Հայր է Հայրն, եւ անսկիզբն, զի ոչ յումեքէ։ 18 Որդի է Որդին, եւ ոչ անսկիզբն, վասն զի ի Հաւրէ. ապա եթե ի ժամանակէ առնուցու՝ սկիզբն եւ անսկիզբն, վասն զի արարիչ ժամանակաց է, եւ ոչ ընդ ժամանակաւ։ 19 Հոգին Սուրբ ճշմարտապէս Հոգի, յառաջ առաքեալ ի Հաւրէ, ոչ որդիաբար. ապա եթե ինչ նորաձեւեալ յանուանսն՝ յաղագս յայտնութեանն լինիցի։ 20 Եւ ոչ Հայր ի բաց կացեալ յանծնելութենէ, վասն զի ծնաւ. եւ ոչ Որդի ի ծնանելոյն, քանզի ոչն յոչ ծնիցելոյն է. զի որպէս արդեւք եւ ոչ Հոգի ի Հայր փոփոխելոյ եւ կամ յՈրդի, վասն զի Աստուած է։ 21 Թեպէտ եւ ոչ այս թուի անաստուածիցն, քանզի առանձնաւորութիւնն անշարժ է. ապա թէ ոչ՝ զիարդ մնասցէ առանձնաւորութիւնն շարժեցեալ եւ փոփոխեալ։    22 Իսկ որք զանծնելութիւնն բնութիւն Աստուծոյ, որոց անուանակոչութիւնսն՝ դնեն, թուի թե եւ զԱդամ եւ զՍէթ, զի մինն ոչ ի մարմնոյ, վասն զի ստեղծուած է, եւ միւսն յԱդամայ եւ յԵւայէ՝ ի միմեանց զբնութիւնն աւտարացուցանեն։ 23 Արդ, մի է յերեսին Աստուածութիւնն, եւ երեքեանն մի, որպէս ասացաք։ 24 Եւ զի այսպէս այսոքիկ, եւ կամ այս, պարտ եւ արժան է ոչ ի վերնայնոցն միայն զերկրպագութիւնն գրել, այլ լինել զոմանս եւ ի ստորինս երկրպագուս. զի լցցի ամենայն փառաւքն Աստուծոյ, վասն զի եւ Աստուծով։ 25 Յաղագս այսորիկ մարդ Աստուծոյ շնորհաւն պատուեցաւ եւ պատկերաւն։    26 Նորին՝ յԵրախայիցն։    27 Ի վերայ ամենեցուն եւ նախ քան զամենայն պահեա ինձ զբարւոք աւանդն, որով կեամ եւ առաքինանամ, զոր ի գնալն ընդ իս առնում, ընդ որում եւ զվտանգաւորսն զամենայն բերեմ եւ զվայելչականս զամենայն արհամարհեմ՝ ի Հայր եւ յՈրդի եւ ի Սուրբ Հոգին խոստովանութիւնն։ 28 Զայս քեզ հաւատամ այսաւր, յայս ընդ քեզ գնամ եւ ժողովեմ զքեզ. զայս տամ ամենայն կենաց հաղորդ եւ վերակացու՝ զմի Աստուածութիւնն եւ զզաւրութիւնն յերեսին գոլ միութեամբ, եւ զերիսն ի միասին առեալ՝ առանց բաժանելոյ, ոչ առաւել բնութեամբք կամ էութեամբք, եւ ոչ աճեցեալ կամ նուազեալ գերազանցութեամբ, եւ կամ նուաստանալով։ 29 Ամենայն ուստեք իբրեւ զմի գեղեցկութիւն երկնի եւ մեծութեանն երից անբաւիցն անբաւ բնակցութիւն՝ Աստուած իւրաքանչիւր ոք ըստ ինքեան տեսեալ, իբրեւ զՀայր եւ զՈրդի եւ զՍուրբ Հոգին՝ պահեալ յիւրաքանչիւր ումեք առանձնաւորութեանն։ 30 Աստուած երեքեանն՝ ընդ իրեարս միացեալ, այս է յաղագս միիշխանութեանն. ոչ ժամանեմ զմինն իմանալ, երեքումք շուրջ պայծառանամ. ոչ ժամանեմ զերիսն բաժանել, եւ ի մինն ի վեր բերեալ լինիմ։ 31 Յորժամ զմի ոք յերիցն նկատեմ, զնա իմանամ զամենայն, եւ դիմաւքն լցեալ լինիմ, եւ առաւելն փախչի. ոչ ունիմ մեծութեան նորա հասու լինել, թե տայ զառաւելութիւնն թերեցելումն, եւ յորժամ զերեսեանն միանգամայն ընդունիմ տեսութիւն, զմինն տեսանեմ ջահ. ոչ ունիմ որոշել կամ չափել զլոյսն միաւորեալ։ 32 Երկնչիս դու ի ծննդենէն, զի մի ինչ ախտասցի Աստուած, որ ոչն ախտանայ. ես երկնչիմ յարարածոյն, զի մի զԱստուած կորուսից թշնամանաւք եւ չարաչար հատմամբն՝ կամ զՈրդի հատանելով ի Հաւրէ եւ կամ յՈրդւոյ զբնութիւն Հոգւոյն. քանզի հրաշափառագոյն, զի ոչ արարած ի վերայ բերեալ լինի միայն Աստուծոյ՝ յայն, որք չարաչար զաստուածութիւնն կշռեն, այլ եւ նոյն ինքն դարձեալ արարածն յինքն հատանի. որպէս ի Հաւրէ ամփոփին երկուքն նուաստագունիւք եւ ի ստորեւ կալովն, նոյնպէս եւ խոնարհ ամփոփեալ եւ յՈրդւոյ եւ ի պատւոյն Հոգին. մինչ զի եւ Աստուած եւ արարած թշնամանին նորա այնպիսի աստուածաբանութեամբ։ 33 Ոչ ոք յԵրրորդութենէն, ո դուք, ծառայ, եւ ոչ արարեալ, եւ ոչ արտաքուստ ի ներքս մտեալ։ 34 Լուար յիմաստնոյ ումեմնէ, որ ասէն. Տակաւին մարդկան հաճոյ լինեի, Քրիստոսի ծառայ ոչ արդեւք էի, ասէ աստուածային առաքեալն. եթե տակաւին եւս արարածոց երկիրպագանէի՝ եթե յարարածս նստեի, ոչ եւս արդեւք աստուածանայի, եւ ոչ զառաջին ծնունդն փոփոխէի։ 35 Զինչ ասացից՝ որք Աստարատայն երկիրպագանեն, եւ կամ Ովսա՝ գարշելւոյն Սիդովնացւոց, եւ կամ աստեղն պատկերի։ 36 Ոչ փոքր ինչ զայսոսիկ Աստուծոյ կռապաշտիցն, սակայն ստացուածոյ եւ արարածոյ նոյն. եւ կամ ոչ երկիրպագանել երկոցունց, ընդ որս մկրտեցան, կամ երկիրպագանել ծառայակցաց. վասն զի ծառայակիցք են, թեպէտ եւ փոքր ինչ նուազագոյն. զի եւ ի ծառայակիցսն է զանազանութիւն իմն եւ երկրպագութիւն։ 37 Կամիմ զՀայր մեծագոյն ասել, յորմէ զուգութիւն է հաւասարացն, ըստ որում եւ գոլն, քանզի եւ այս յամենեցունց տացի, եւ երկեայ ի պատճառէն, մի գուցէ նուազ սկիզբն արարից եւ թշնամանեցից նախապատուութեամբ. զի եւ ոչ փառք են, որոց ի նմանէ խոնարհութիւն։ 38 Որով տեսանես զքո անյագութիւնդ, մի գուցէ զմեծագոյնն առաւել յերկուս հատանես զբնութիւնն՝ առ ամենայն մեծագունաւքն վարելով. վասն զի ոչ ըստ բնութեան է մեծ, այլ ըստ պատճառին. զի ոչինչ ի նոյն բնութեան մեծ կամ փոքր։ 39 Կամիմ զՈրդի առաւել պատուել քան զՀոգին, իբրեւ զՈրդի, եւ ոչ ներէ ինձ մկրտութիւնս՝ կատարել զիս ի ձեռն Հոգւոյ։ 40 Այլ երկեար՝ մի երեքաստուածեան թշնամանեսցիս, ընկալ ի քեզ զբարին, որ յերեսինն ի միաւորութիւնն։    41 Խաղաղականէն, Նորին՝ Ջերմ է նախանձ։    42 Բայց ես զնոյն ձայն զայն համառաւտ բարբառեցայց. Երրորդութիւն՝ իբրեւ ճշմարտապէս Երրորդութիւն, եղբարք, երրորդութիւն ոչ իրերաց անհաւասարից թիւք, ապա թե ոչ՝ զինչ խափանէ տասներեակս եւ հարիւրեակս եւ բիւրեակս անուանել, հանդերձ այնպիսեաւքն բարդեալ։ 43 Քանզի հոլովք են թիւրեալք եւ բազմագոյնք քան զնոյն. այլ զուգացն եւ համապատուոցն ի միասին ժողով միաւորեցելոյ զկոչումն միաւորէ ի բնութենէն, եւ ոչ ներէ ցրուել թուովն արձակս զոչ արձակեալսն։ 44 Այսպէս խորհիմք եւ այսպէս ունիմք. մինչզի ո որպէս ունիցի ինչ այլազգ որոշման եւ կարգին, զայս միայն Երրորդութեանն թողացուցանել է գիտել եւ որոց Երրորդութիւնն յայտնեսցի մաքրելոցն, եթե այժմ եւ եթե յետոյ ժամանակի։ 45 Բայց մեք զմի զնոյն գիտել զբնութիւն Աստուածութեանն՝ անսկզբան եւ անծնիցելոյ եւ յառաջ եկելոյ ծանուցեալք, որպէս մտաւք, որ ի մեզ են, եւ բանիւ եւ հոգւով, որքան գոյ նմանեցուցանել զգալեացն զիմանալիսն եւ փոքունց զմեծամեծս։ 46 Եւ վասն զի ոչ մի կերպարանս հասանէ առ ճշմարտութիւնն՝ ինքն ըստ ինքեան հանդիպելոյ միշտ, եւ զնոյն միշտ կատարեալ, առանց որպիսութեան եւ առանց քննութեան, անժամանակ, անստացական, անհասանելի, ոչ երբեք պակասեալ յինքենէ, ոչ նուազեալ՝ կենդանութիւն, կեանք, լոյս եւ լոյս, բարիք եւ բարիք, փառք եւ փառք, ճշմարիտ եւ ճշմարիտք եւ հոգի ճշմարտութեան, սուրբք եւ ինքն սրբութիւն. Աստուած իւրաքանչիւրովք, թեպէտ եւ երեւեսցի միայն մտաւք որոշել անորոշելիքն. Աստուած երեքեան՝ ընդ իրեարս միացեալք, նովիմբ շարժմամբ եւ բնութեամբ, ոչ գեր ի վերոյ քան զինքն ինչ թողլով, եւ կամ ի ներքոյ այլ ինչ։ 47 Զի ոչ էր ոչ ընդ նմա մնացեալ եւ կամ ի ստորեւ անկեալ. քանզի ոչինչ է ոչ ընկալեալ զուգապատիւ, ըստ որում ոչինչ հատանէ յարարածոցս եւ ծառայիցս եւ ընդունաւղացս բովանդակեցելոցս ընդ անստացականին եւ ընդ Տեառնն եւ ընդ շնորհաւղին անբովանդակութիւնն։    48 Նորին, Խաղաղականէն՝ Արձակէ ինձ լեզու։    49 Պահեսցուք զբարւոք աւանդն, զոր ի հարցն առաք, երկիրպագանելով Հաւր եւ Որդւոյ եւ Սուրբ Հոգւոյն. Որդւով զՀայր եւ Հոգւով զՈրդի ծանուցեալք, յորս մկրտեցաք, յորս հաւատացաքն, առ որս եկաքն։ 50 Նախ քան զժողովելն բաժանելով եւ յառաջ քան զբաժանելն հաւաքելով։ 51 Ոչ երեքեանն մի, քանզի ոչ անգոյք են անուանքն, եւ կամ միոյ դիմաց, մինչ զի լինել ճոխութիւնն մեր անուամբ, այլ ոչ իրաւք. եւ երեքեանն մի, քանզի մի է՝ ոչ դիմաւք, այլ աստուածութեամբն. միաւորութիւն՝ Երրորդութեանն երկրպագեալ, եւ Երրորդութիւնն ի միաւորութեանն գլխաւորեալ. ամենայն երկրպագելի, թագաւորական ամենայն. աթոռակից, փառակից, գերաշխարհիկ, գեր ի վերոյ քան զժամանակս. անստացական, անտեսանելի, աներեւոյթ, անհասանելի։ 52 Առ ինքեան որպէս ունի զկարգն՝ ինքն միայն ճանաչէ, սպասաւորելի մեզ եւ պաշտելի. միայնակ ի Սուրբն Սրբոց ի ներքս շրջի, իսկ զարարածն ամենայն արտաքոյ եթող՝ զոմն առաջնովն եւ զոմն երկրորդաւն արգելլով վարագուրաւն. առաջնովն զերկնայինն եւ զհրեշտակականն յԱստուածութենէն, եւ երկրորդաւն զմեզ յերկնայնոցն։    53 Զայս գործեսցուք եւ այսպէս կալցուք, եղբարք, եւ որք այլազգ խորհիցին՝ իբրեւ զժանտախտ ճշմարտութեանն։ 54 Որքան է կարողութիւն ընկալցուք եւ բժշկեսցուք, իսկ յանբժշկելի եղելոցն ի բաց դարձցուք, զի մի ախտին հաղորդեսցուք՝ նախ քան ի մերմէ առողջութենէն. եւ Աստուած խաղաղութեան լիցի ընդ մեզ։    55 Նորին Աստուածաբանի, ի բանէն՝ Յորժամ տեսանեմ այժմ։    56 Եւ արդ, զի պարտ է զմիաստուածութիւնն պահել եւ զեռադէմսն խոստովանել, կամ զերիս գոյացութիւնսն՝ իւրաքաչիւրովք հանդերձ յատկութեամբն, եւ պահի, որպէս իմ բանս է՝ մի Աստուած ի մի պատճառ Որդւոյ եւ Հոգւոյ վերաբերելով, ոչ շարադրեցելոյ, եւ զերիս գոյացութիւնսն ոչ ի միում Éալ ժողովմանց, կամ լուծանելոյ ի միմեանց, կամ խառնակութեան, զի մի ամենայն քակտեսցի, որովք առաւել մինն պայծառանայ, կամ գեղեցկապէս ունի, եւ զմինն ըստ ինքեան Աստուածութեանն. զի այսպէս անուանեցից շարժումն եւ կամս եւ բնութեան զնոյնութիւն։ 57 Իսկ զառանձնաւորութիւնքն Հաւր՝ անսկզբնաւորութիւնն, սկիզբն իմացեալ եւ ասացեալ. բայց սկիզբն իբրեւ պատճառ եւ զաղբեւր, եւ զմշտնջենաւոր լոյսն։ 58 Իսկ Որդւոյ աւրինակ իմն անսկիզբն, այլ ի պատճառէն բոլորեցուն. բայց սկիզբն յորժամ ասեմ՝ մի զժամանակ ի ներքս մղեսցուք եւ մի միջոց ինչ կարգեսցես Ծնաւղին եւ Ծնելումն, եւ մի բաժանեսցես զբնութիւնն չարաչար՝ ի ներքս դրութեամբ մշտնջենաւորակիցն եւ միաւորեցելումն։ 59 Զի եթե ժամանակ երիցագոյն քան զՈրդի իցէ, յայտ է եթէ նորա առաջին եղեւ պատճառ Հայր, եւ զիարդ արարիչ ժամանակաց՝ որ ընդ ժամանակաւն է. զիարդ եւ տէր ամենայնի, եթե ընդ ժամանակաւ յառաջագոյն ըմբռնեալ իցէ եւ տիրեալ։    60 Նորին, յԵրկրորդ ճառէն, որ վասն Որդւոյ. ի բանէն՝ Զոր ինչ ախտանան առ բազմածաղիկ։    61 Ճառագայթ փառաց, ասաց առաքեալն, եւ կերպարան էութեան, եւ՝ զաւրութիւն Աստուծոյ եւ իմաստութիւն Աստուծոյ, եւ որքան ինչ այսպիսիք՝ յիւրաքանչիւր ոք իբրեւ լծակիցք ոմանք հարկաւորք ոչ ինքեամբ առանձին երեւին, այլ միաւորեալք երկոքինն եւ ընդ իրեարս հաւասարեալք. քանզի ճառագայթքն որում են ճառագայթք եւ կերպարանն ամենայն իւրաքանչիւր ումեք է կերպարան։ 62 Արդ, որպէս են ճառագայթիցն լոյս, ոչ եղելոյ պատճառ ի ճառագայթիցն, նոյնպէս եւ ճառագայթից բնութիւնն ըստ ինքեան ոչ իմասցի, եթե ոչ ընդ նմին իմանի, որ լուսաւորէն. նոյնպէս եւ կերպարանն եւ էութիւնն ի ձեռն կերպարանին ոչ ճանաչի. այսպէս եւ Աստուծոյ զաւրութիւնն առանց Աստուծոյ լինել ոչ կարէ, եւ զԱստուած առանց զաւրութեան իմանալ ոչ ունի բնութիւնն։ 63 Արդ, որ զմի ոք ի լծակցացս յայսցանէ նշանակելոցս մեզ ոչ գոլ ասէ՝ ընդ նմին ի բաց բառնայ զաւրութեամբ եւ զմիւսն եւս։    64 Յետ սակաւուց։    65 Եւ ասեն՝ ինքն խոստովանեաց Տէրն, եթե առաքեցայ ի Հաւրէ. եւ զի առաքեցաւն՝ ճանաչես, եւ զի որ առաքեցաւն ընդ նմա է՝ ոչ լուար, եւ ոչ վարդապետեցար ասելովքն, եթե առաքի եւ ոչ հեռանայ. քանզի առաքի յաղագս մարդասիրութեանն, եւ ոչ հեռանայ վասն անհատ բնութեանն։ 66 Ասեն դարձեալ Միածնին խոստովան եղեալ մեծ քան զինքն զՀայր. արդ, քննեսցուք, եղբարք, մի գուցէ ստիցէ, որ ասացն եթե՝ Ես ի Հայր եմ եւ Հայր յիս։ 67 Եթէ մեծ է Հայր քան զՈրդի, զիարդ տանիցի զմեծն նուազն, եւ եթե նուազ է Որդի քան զՀայր, զիարդ լցեալ լինի մեծն նուազաւն. քանզի նեղեսցի ամենայն իրաւք մեծն ի փոքուն, եւ նուազն ձգտեալ առ գերազանցն՝ ոչ կարասցէ։ 68 Որպէս զի Հայր, կարեւոր է նուազանալ ի Հաւր զՈրդի եւ առաւելուլ յՈրդւոջ զՀայր. եւ ստէ որ ասացն՝ Ես ի Հայր. պարտ էր ասել, եթե արդարեւ փոքր էր, եթե ես ի մասին Հաւր. ճշմարիտ էր ասել, եթե մեծ է Հայր, եթէ մասն ինչ Հաւր յիս։ 69 Ապա եթե բովանդակ Հայր ի բովանդակ Որդւոջ, եւ բովանդակ Որդի ի բովանդակ Հաւր, ուր է մեծն կամ նուազն։ 70 Եւ զինչ պարտ է եւ արժան բազում. վայել է միով ձայնիւ զամենայնն ի բաց ջնջել զշատախաւսութիւն. Որ ի կերպարանս Աստուծոյ է՝ ոչինչ յափշտակութիւն համարեցաւ զգոլն հաւասար Աստուծոյ։ 71 Ասա ինձ, զհաւասարն որ զանհաւասարդ իմանաս։1 Երանելոյն Յովհաննու Կոստանդիանուպաւլսի եպիսկոպոսին՝ ի Սուրբ Երրորդութիւնն։    2 Բժշկի նման է եկեղեցւոյ վարդապետք, եւ բազմաց զանազան ախտից բժշկական դեղ մատուցանելով՝ իւրաքանչիւր ումեք ախտացելումն ըստ պիտոյից ցաւոց տայ զդեղն։ 3 Որպիսի ինչ. եկին ոմանք ի բժշկական եկեղեցիս, ի յայտման ախտէ ամբարտաւանութեան ըմբռնեալք. առեալ [զդեղ խոնար]հութեանն՝ յայտուցեալ ախտէ հպարտութեանն բժշկեցան, եւ այլք ընթացան ի բարկութենէն բոցակիզեալք. նստեալ եւ նոքա յերկայնութենէ վարդապետութեանն՝ զոգւոց հիւանդութիւնսն շիջուցին։ 4 Ոմանք ի մարմնոյ ախտից ի պակշոտութիւն մոլեալք ընթացան, եւ նոքա առնուլ զդեղ ողջախոհութեան սրբութեամբ զինքեանս պնդեցին։ 5 Արդ, եկայք, սիրելիք, վասն զի որ յառաջագոյն ժամանեալք զվարդապետս զհիւանդացելոցն զանձինս երեքայարմար հաւատովն բժշկեաց, եւ մեք զսորա հետոցս երթիցուք զհետ. քանզի կարծեմ զյոլովս, որք աստս են, ախորժելով լսել յաղագս հաւատոյ. իբր ոչ եթե ինքեանք պէտս ունին ինչ, վասն զի առողջք են, ախորժեն ի ձեռն այնորիկ զհիւանդացեալսն բժշկել։    6 Յետոյ։    Նախ առաջին հաւատ յԱստուած՝ իրք են անշաւշափելի, անըմբռնելի, անտեսանելի, անքննելի, անխնդրելի, անճառելի, լռութեամբ պատուեալ եւ մտաւք երկրպագեալ։ 7 Հաւատ ի Հաւրէ սկսանի եւ յՈրդի գայ եւ ի Հոգի լնու։ 8 Հաւատ՝ աթոռ անձին, հիմն կենաց, արմատ անմահ։ 9 Հաւատ՝ արմատ կենդանութեան Հայր, ոստ անթառամ Որդի, պտուղ անմահ Հոգին Սուրբ։ 10 Երրորդութիւն պարզ, առանց շարադրութեան, անիմանալի, անճառելի, անպատմելի, անորիշ՝ ըստ միաբանութեան, ըստ զաւրութեան, ըստ գործոյ, ըստ աստուածութեան, ըստ մեծութեան, էութեամբ՝ անուամբ միայն բաժանեալ, բայց իրաւք եւ զաւրութեամբ միաւորեալ։ 11 Երրորդութիւն, որ նախ քան զյաւիտեան էր. ոչ ի ժամանակէ իմեքէ սկիզբն է առնել, այլ անսկիզբն, անժամանակ, անծերանալի, անարատ, անմահ, անվախճանելի. ոչ նուազէ, ոչ ծերանայ, այլ միշտ որպէս էն եւ մնայ եւ կայ։ 12 Երրորդութիւն՝ ոչ այժմ գտեալ երկրպագութիւն, այլ յաւիտենից ի հրեշտակաց յերկինս երկրպագեալ եւ միշտ ի վերայ երկրի փառաւորեալ, ի մարգարէից պատուեալ, յառաքելոց քարոզեալ եւ յեկեղեցւոյ մինչեւ ցայժմ մեծացեալ։ 13 Սկսանելով, սիրելիք, յերկնայնոցն արասցուք սկիզբն՝ ցուցանել զԵրրորդութիւնն, զմի տէրութիւնն եւ զերկրպագութիւն եւ զմեծութիւն։ 14 Երից հրեշտակական զաւրութիւնքն քերովբէից եւ սերովբէից՝ Սուրբ, Սուրբ, Սուրբ անդադար բերանով նուագ երգելով՝ ի մի տէրութիւն աւարտեն զփառսն։ 15 Երիս հրեշտակս Աբրայամու հայրապետի հանդիպեալ ընդ կաղնեաւն՝ ի Մամբրէ խորանին տեսանելով, մի տէրութիւն զուգապատիւ Երրորդութեանն հրեշտակացն ընձեռեաց. երեք հրեշտակք՝ կաղնին, խորանն եւ Աբրայամ. խաչս եւ եկեղեցի եւ զաւակ մարդկան։ 16 Աբրայամ ճանապարհ երից աւուրց գնաց, զորդի իւր զԻսահակ բոլորապտուղ լիեալ, երեքաւրեայ որ խաչիւն չարչարանք եղեն Միածնին. եւ զի Քրիստոսի խորհուրդն Աբրաամ Սահակաւ տեսանէր զՏէր, վկայէ բանն ասելով. Աբրահամ հայր ձեր ցանկացաւ տեսանել զաւր իմ, ետես եւ զուարճացաւ։ 17 Երից աւուրց ճանապարհ եւ Մովսէս գնայր՝ զոհել Աստուծոյ, եւ ասէր ցՓարաւոն. Ճանապարհ երից աւուրց երթիցուք յանապատն, զի զոհեսցուք Տեառն Աստուծոյ։ 18 Երիս չափս նաշւոյ Սառայի առեալ՝ զնկանակսն արար. երեք չափքն՝ Սառա եւ նաշիհ եւ նկանն, երեքայարմար հաւատ ի ծածուկ սիրտ մարդկան պահեալ։ 19 Երիս գաւազանս Յակովբայ առեալ եւ ի ջուրն դնելով՝ զոչխարսն Լաբանու արբուցանէր. երեք գաւազանքն եւ ջուրն եւ ոչխարն, որ ըմպէին. Երրորդութիւնն եւ մկրտութիւնն եւ ժողովուրդ լուսաւորեալ։ 20 Երիս տիւս եւ գիշերս Յովնան ի ձկանն արար. երեք տիւք եւ գիշերք, Յովնան եւ ձուկն եւ երեքաւրեայ բնակութիւնն Միածնին ի դժոխս։    21 Եւ յետ սակաւուց։    22 Զերիս աւուրսն Նինուէացիքն պահելով փրկեցան. երեք աւուրքն՝ պահքն եւ Նինուէացիքն կենդանիք, Երրորդութիւն լուսազգեստ եւ ի բաց լինել չարաց եւ աշխարհի կենդանութիւն։ 23 Երից եւ Եղիա մարգարէն ի վերայ շերտիցն եւ անդամոցն զջուրն հեղլով՝ հուր ի յերկնից ի վերայ այնորիկ իջոյց. երից չափ՝ ջուրն եւ շերտքն եւ անդամքն արջառոցն եւ երկնային հուրն, երեքայարմար մկրտութիւնն եւ խաչն եւ արիւնն Քրիստոսի։ 24 Երիցս յաւուրն եւ Դանիէլ զպատուհան տան իւրոյ բանալով՝ ընդ արեւելս աղաւթէր եւ հայցուածոյն հանդիպէր. ուսուցանէր խորհուրդ, եթե պարտ եւ արժան է մեզ, զաչս ոգւոց մերոց բանալով՝ Հաւր եւ Որդւոյ եւ Հոգւոյն ընդ արեւելս պատահել։ 25 Երեք մանկունք առանց ապականութեան ի հնոցին անկեալք՝ ինքեանք ոչ չարչարեցան, բայց զՔաղդէացիսն այրեցին։    26 Եւ յետ սղի։    Քանզի երիս գոյացութիւնս մի տէրութիւն է, երիս, ասէ, ձաղեցայ, այլ մի անգամ քարկոծեցայ, այս է՝ երիս էութիւնս խոստովանեցի եւ ի մի հաւատ Երրորդութեանն՝ վիմաւ խոստովանութեան ի մի ձայնակցութիւն զանձն արձանացուցի։ 27 Երիցս նաւաբեկեցայ, այս է՝ զբեռն հրէական մեղացն յանուն Հաւր եւ Որդւոյ եւ Սուրբ Հոգւոյն յաղբեր մկրտութեան ընկղմեցի։ 28 Երից գրուաց ալեր եւ արքայութիւն երկնից նմանեցաւ, զոր կնոջն առեալ եւ փոքր խմոր ծածկեալ՝ զամենայն զանգուածն խմորեաց. երեք գրիւ ալեր եւ փոքր խմոր եւ կինն, որ խմորէրն՝ իմաստութիւն է, ի ձեռն Քրիստոսի զամենայն մարդկութիւն յԵրրորդութեանն հաւատ դարձուցանելով։ 29 Այսոցիկ խորհրդոց ամենեցուն իբրեւ կնիք իմն դնելով Տէր, յերից մղխելով ի ջուրն, մի մկրտութիւն աշակերտացն աւանդեաց, ասելով. Գնացէք աշակերտեցէք զամենայն հեթանոսս, մկրտեցէք զնոսա յանուն Հաւր եւ Որդւոյ եւ Հոգւոյն Սրբոյ. իմացուցանել պատրաստաբար ցուցցուք՝ միոյ գործոյ Հաւր եւ Որդւոյ եւ Սուրբ Հոգւոյ ցուցելոյ, հարկաւոր է ամենայն իրաւք եւ մի բնութիւն հաւատալ. քանզի որոց գործն մի է, նոցա եւ բնութիւնն եւ զաւրութիւնն մի է։    30 Արդ, սկսցուք ասել յաղագս աշխարհարարութեանն եւ վասն որդեգրութեան մարդկան, վասն ազատութեան եւ վասն երկնի եւ երկրի հաստատութեան, միանգամայն իսկ պարզաբար յաղագս ամենայն գործոց եւ այլոց պիտոյից կենաց մերոց զպատճառն՝ ի Հաւրէ եւ յՈրդւոյ եւ ի Սուրբ Հոգւոյն։ 31 Սկսցուք յառաջնոցն եւ եկեսցուք յերկրորդս, այսպէս ի կարգի զբանս մեր անցուսցուք։ 32 Զերկինս արար Հայր, այլ ոչ առանց Բանին եւ Հոգւոյն. քանզի՝ Բանիւ Տեառն երկինք հաստատեցան եւ հոգւով բերանոյ նորա ամենայն զաւրութիւնք նորա։ 33 Զամենայն աշխարհ ելից Հայր, որպէս եւ գրեալ է. Զերկին եւ զերկիր ես լնում, ասէ Տէր. զՈրդի, որպէս եւ գրեալ է. Ամենայն ինչ նովաւ եղեւ, եւ առանց նորա եղեւ եւ ոչինչ։ 34 Լուր իմաստութեանն, որ ասէ. Հոգի Տեառն ելից զաշխարհ։ 35 Զինչ է մեծ յարարածս՝ մարդ. ոչ ի միայն ի Հաւրէ եղեւ, ասէ, եւ գործակից եղեւ Որդի, կատարեաց եւ Սուրբ Հոգին։ 36 Արասցուք մարդ ըստ պատկերի մերում եւ ըստ նմանութեան. արասցուք՝ ոչ արարից ես, ոչ արասցես դու, ոչ արասցէ նա, այլ արասցուք. զի ի բաց արասցէ զարբանեկութեան կարգս եւ զզուգապատուութիւնն ուսուսցէ, ասէ՝ Արասցուք. հասարակաց են կամքն, հասարակաց են գործքն, հասարակաց են ստացուածքն։ 37 Եւ զի Հայր եւ Որդի եւ Սուրբ Հոգին արարին զմարդն՝ Դաւիթ ինձ վկայէ, ասելով ցԱստուած. Ձեռք քո արարին եւ ստեղծին զիս. ոչ աջ քո միայն, որ է Միածին քո, այլ ձեռք քո, որ է Բանդ եւ Հոգիդ. որպէս թէ՝ քո իմաստութիւն ստեղծ զիս եւ հանճար Հոգւոյ քո ելից զիս։ 38 Նոյնպէս եւ Յովբ ասէր ցԱստուած. վասն զի՝ Ձեռք քո արար զիս, եւ զաւրութիւնք երկնից նովին ձեռաւք եղեն. թէ՝ Բանիւ եւ Հոգւով ամենայն զաւրութիւնք նորա։ 39 Եւ մարգարէն Ովսիէ. Որոյ ձեռք արարին զաւրս երկնից. քանզի աստ նշանակէ՝ Բանիւ եւ Հոգւով զզաւրս երկնից ստացեալ։ 40 Արասցուք մարդ ըստ պատկերի մերում. ոչ ըստ պատկերաց մերոց, այլ պատկերի մերում. արասցուքն յոքնական է, իսկ զպատկերի միաւորական է. եւ զի մի ոք կարծիցէ ըստ Հաւր կերպարանի միայն լինել մարդոյն, ի վերայ բերէ զմերումն։ 41 Զի կերպարանն այն նախ եղեալն Ադամայ յանցանաւքն աղաւաղացաւ եւ մեռաւ, կարաւտացաւ մաքրութեան եւ նորոգութեան. ոչ յանուն Հաւր միայն ի մկրտութեան նորա նոր նորոգի, այլ եւ յՈրդւոյ եւ Հոգւոյն Սրբոյ. քանզի եւ յսկզբանն այսպէս եղեւ։ 42 Յաղագս որոյ կնքէ Հայր ի մկրտութեանն, որպէս Պաւղոս ասէ. Որ կնքեաց զմեզ ի սոյն յոյս՝ Աստուած, եւ աւծ զմեզ Աստուած եւ կնքեաց Աստուած։ 43 Կնքէ եւ Հոգին Սուրբ. Մի տրտմեցուցանէք, ասէ, զՀոգին Սուրբ, որով կնքեցարուք յաւուր փրկութեան մերում։ 44 Կնքեալ ի Հաւրէ եւ ի Հոգւոյն սիրտք մեր՝ ոչ յերկուս պատկերս կերպարանիմք, այլ ի մի յՈրդւոյ. Պաւղոս ասէ. Զոր յառաջագոյն ծանուցեալ եւ կանխաւ սահմանեալ՝ կերպարանակիցս Որդւոյ իւրոյ։ 45 Յայսցանէ ժողովի ի մի գոլ Հաւր եւ Որդւոյ եւ Սուրբ Հոգւոյն պատկեր։ 46 Քանզի թե ի Հոգւոյն Սրբոյ կնքեալ սիրտք մեր՝ կերպարանակից Որդւոյ լինիմք եւ պատկեր Աստուծոյ, որպէս գոչէ Պաւղոս. ասելով. Այր ոչ պարտի ծածկել զգլուխ իւր, վասն զի պատկեր եւ փառք Աստուծոյ է. եւս առաւել Հոգին Սուրբ պատկեր է Աստուծոյ։    47 Մեծ է Հայր, մեծ է Որդին, անբովանդակ է եւ Հոգին Սուրբ։ 48 Մեծ է Տէր եւ մեծ է զաւրութիւն նորա. Քրիստոս Աստուծոյ զաւրութիւն, եւ իմաստութեան Նորա ոչ գոյ թիւ, որ է Հոգին Սուրբ. քանզի՝ Հանգիցէ ի վերայ նորա Հոգի իմաստութեան եւ հանճարոյ։ 49 Խաղաղութիւն է Հայր, որպէս եւ Պաւղոս ասէ. Նա է խաղաղութիւն մեր, որ արար զերկոսեան ի մի. խաղաղութիւն է Հոգին Սուրբ. Իսկ պտուղ Հոգւոյն այս է. սէր, խնդութիւն, խաղաղութիւն։ 50 Աղբիւր է Հայր. Ի քէն է, Տէր աղբիւր կենաց։ 51 Աղբիւր է եւ Որդի. Զիս թողին մարդիկ՝ զաղբերս ջրոյս կենդանւոյ։ 52 Եթե ոչ էր աղբիւր եւ Հոգին Սուրբ, ոչ ասէր Պաւղոս. Ամենեքեան զնոյն հոգի արբաք։ 53 Կատարելագոյն ի Տեառն բանիցն ուսանել. Եթե ոք ծարաւի է, եկեսցէ առ իս եւ արբցէ, որպէս եւ ասեն Գիրք. Գետք յորովայնէ նորա բղխեսցեն ջրոյ կենդանւոյ։ 54 Զայս ասէր վասն Հոգւոյն Սրբոյ, զոր հանդերձեալ էին առնուլ հաւատացեալք ի նա։ 55 Լոյս է Հայր, վասն զի՝ Աստուած լոյս է. լոյս է եւ Որդին. Ես եմ լոյս աշխարհի։ 56 Եթե ոչ էր լոյս եւ Հոգին Սուրբ, ոչ արդեւք ասէր Պաւղոս. ԶՀոգին մի շիջուցանէք։ 57 Դաւիթ առանձնաբար ասէ. Լուսով քո տեսցուք զլոյս. ասէ՝ Որդւով քո տեսցուք զՀոգին Սուրբ։ 58 Ազատէ Հայր զծառայսն մեղաց, ազատէ եւ Որդին. քանզի ասէր ցհրեայսն. թէ Որդին զձեզ ազատեսցէ, ճշմարիտ ազատք լինիցիք։ 59 Ազատ է եւ Հոգին, վասն զի՝ Ուր Հոգի Տեառն է, անդ ազատութիւն է։ 60 Աւրէնք Հաւր ազատեն, աւրէնք Որդւոյ ազատեն. այլ Աւրէնք Հոգւոյ ազատեն զքեզ ի ծառայութենէ եւ յապականութենէ։ 61 Բարի է Հայր, բարի է եւ Որդին, որ ասէ. Ակն քո չար է, զի ես առատ եմ. բարի է Հոգին Սուրբ. Հոգի քո բարի առաջնորդեսցէ յերկիր։ 62 Ուր կամի՝ է Հայր, վասն զի ոչ զոք ունի, ընդ որով դասի։ 63 Ուր կամի՝ է Որդի, վասն զի է ազատ։ 64 Ուր կամի՝ է Հոգին. Ուր կամի շնչէ, եւ զձայն նորա լսես, այլ ոչ գիտես՝ ուստի գայ կամ յո երթայ։ 65 Զամենայն պարունակէ Հայր, զամենայն պարունակէ Որդի, զբովանդակ պարունակէ եւ Հոգին Սուրբ, որպէս եւ գրեալ է. Յով երթայց ես յոգւոյ քումմէ եւ յերեսաց քոց ես յով փախեայց։ 66 Ամենազաւր է Հայր, որպէս ասէ Յովբ. Գիտեմ, Տէր, զի զամենայն կարես, եւ անկարութիւն քեզ ոչինչ է։ 67 Ամենազաւր է եւ Որդին. Հաւատացելումն ամենայն ինչ կարաւղ է։ 68 Ամենազաւր եւ Հոգին Սուրբ է՝ ամենայն ինքն Աստուծոյ իմաստութիւն. Հոգի Սուրբ՝ հոգի իմանալի, սուրբ, բազմամասն, նուրբ, դիւրաշարժ, զաւրաւոր, անաղտ, յայտնի, անվնաս, արագ, անխափան, բարեգործ, մարդասէր, հաստատուն, ամուր, անհոգ, ամենազաւր եւ ամենեցուն այցելու, եւ զմարդիկ վերակացուս առնէ. այսպէս վկայէ ինձ Պաւղոս ի Գործս առաքելոցն. Յորում եդ զձեզ Հոգին Սուրբ տեսուչ։    69 Առաքեաց մարգարէս Հայր, առաքէ եւ Որդի, առաքէ եւ Հոգին Սուրբ. Էսայիաս բարբառելով առ Տէր. Տէր առաքեաց զիս եւ Հոգի նորա։ 70 Ի Հաւրէ առաքեցան առաքեալքն, որպէս եւ գրեցաւ. Քո էին եւ ինձ ետուր։ 71 Առաքին եւ յՈրդւոյ. Առաքեմ զձեզ. գնացէք եւ աշակերտեցէք զամենայն հեթանոսս։ 72 Առաքէ եւ Հոգին Սուրբ. Եւ նոքա առաքեալք ի Հոգւոյն՝ իջին ի Սելեւկիա։ 73 Ասեմ իբրեւ Տէր, լուարուք իբրեւ ծառայ։ 74 Ի պահել նոցա եւ ի պաշտել Տեառն, հայեցարուք. ի պաշտելն ասէ. ասասցեն որք յանդգնին պաշտաւնեայ զՀոգին Սուրբ ասել. քանզի՝ Ո արար զհրեշտակս իւր հոգիս եւ զպաշտաւնեայս իւր ի բոց հրոյ։ 75 Բայց ոչ պաշտաւնեայ եւ Հոգին Սուրբ, այլ պաշտեալ. ի պաշտել նոցա, ասէ, Տեառն՝ Ասաց Հոգին Սուրբ. որոշեցէք ինձ զՊաւղոս եւ զԲառնաբաս ի գործ։ 76 Տեսեր զիշխանութիւնն. ծառայ ոչ երբէք ասէ. Որոշեցէք ինձ. այլ Տեառն է ձայնս. այժմ դուք որոշեցէք ինձ զՊաւղոս եւ զԲառնաբաս, քանզի ես որոշեցի զդոսա յորովայնէ մաւր իւրեանց։    77 Յետ սակաւուց։    Այժմ այլ իմն հարցումն հայհոյութեան հարցանեն՝ ասելով. Ունի աթոռ Հայր. ասեմք՝ այո. Աստուած նստաւ յաթոռ Սրբութեան իւրոյ. ունի եւ աթոռ եւ Որդի. ասեմք՝ այո. Աթոռ քո, Աստուած, յաւիտեանս։ 78 Եւ դու յորժամ աթոռ լսես Աստուծոյ՝ աստուածվայելչաբար իմա զաթոռն, զիշխանութիւնն, զթագաւորութիւնն, զտէրութիւնն. վասն զի ընդ մեզ Գիրք իբրեւ ընդ մանկտեակս խաւսին։ 79 Արդ, ասեն. ուր գրեցաւ, եթե եւ Հոգին Սուրբ ունի աթոռ, զի համապատիւ տէրութեանն արասցուք։ 80 Այնպիսեացն ոչ է արժան պատասխանի առնել. քանզի եթե առաքելոցն աթոռք են պատրաստեալ եւ դատաւորութիւն, որչափ բաշխաւղին պարգեւաց զշնորհս իւր ի նոսա։ 81 Ասէ Եսայիաս. Տեսի զՏէր նստեալ յաթոռ բարձրութեան եւ վերացելոյ, եւ որ զկնի բանք իցեն. զկնի դարձեալ ասէ. Լուայ զձայն նորա, եւ ասէր ցիս. երթ առ ժողովուրդն եւ ասասցես ցնոսա. լսելով լուիջիք եւ մի իմասջիք։ 82 Յետ բազում ժամանակաց, ի լնուլ մարգարէութեանս այսորիկ՝ գայ Պաւղոս ի Հռոմ, վիճի ընդ հրեայսն, եւ անմիաբանեալ նոցա՝ ասէ. Բարւոք ասաց, ոչ Հայր եւ ոչ Որդի, այլ Հոգին Սուրբ, այն, որ յաթոռ բարձրութեանն՝ ի ձեռն Եսայայ մարգարէի. Լսելով լուիջիք, եւ որ զկնի։ 83 Արդ, ով իցէ մոլորեալն, որ յերկուանայ՝ ասելով, եթե պաշտաւնեայ է Հոգին Սուրբ, որում փառք վայելէ ընդ Հաւր եւ ընդ Որդւոյ։1 Կիւրղի եպիսկոպոսի Աղեքսանդրացւոց՝ ի Սուրբ Երրորդութիւնն։    2 Երրորդութիւն նոյն բնութեամբ՝ երեք դէմք, մի զաւրութիւն, մի աստուածութիւն. յամենայն ժամ Հայր, յամենայն ժամ Որդի, յամենայն ժամ Հոգին Սուրբ։ 3 Մի Աստուածութիւն է յերեսին դէմսն. որպէս կամի, որպէս խորհի՝ ամենայն ուրեք է, մի հրամանք, մի կամք, մի թագաւորութիւն՝ յերեսին դէմսն Հաւր եւ Որդւոյ եւ Հոգւոյ։1 Եզնկայ Կողբացւոյ՝ թարգմանչի ի Հայս։    2 Մի Աստուած խոստովանիմք՝ յանդիմանութիւն բազմանուն չաստուածոցն, ինքնակաց, անպատճառական, պարզական, անյաւդական, արարիչ, ամենակալ, ամենազաւր, ամենագործ, հաստիչ եւ կազմիչ երեւելեաց եւ աներեւութից։ 3 Եւ ի նմանէն եւ ընդ նմա եւ առ նմին մի Ծնունդն՝ անսզբնակից, արարչակից, համազաւր, համագործ։ 4 Եւ մի Հոգի Սուրբ Աստուծոյ, մշտնջենաւոր բղխեալ եւ ընդ նմին եւ առ նմին՝ արարչակից եւ զաւրակից Հաւր եւ Որդւոյ։ 5 Այսպէս կատարեալ Սուրբ Երրորդութիւնն դաւանի սուրբ եւ ի համաշխարհական եկեղեցիս, անմարմին, անզննական, անտարրական, կանխագէտ, յառաջիմաց քան զամենայն արարեալս եւ հաստատեալս, ի մի թագաւորութիւն եւ ի մի աստուածութիւն՝ յերիս անձինս կատարեալս։ 6 Զի ոչ անձն Հաւր է անձն Որդւոյ, քանզի ոչ իւրոյ անձինն է Հայր, եւ ոչ անձն Որդւոյ է անձն Հաւր, քանզի ոչ եթե իւրոյ անձինն է Որդի. եւ ոչ անձն Սուրբ Հոգւոյն է անձն Հաւր կամ Որդւոյ, զի ոչ եթե իւրոյ անձինն է Հոգի, այլ Աստուծոյ Հոգի։1 Երանելւոյն Յովհաննու Մանդակունւոյ կաթուղիկոսի։    2 Սրբոյ զուգական եւ միասնական Երրորդութեանն՝ երեք անձինք, մի Աստուածութիւն, մի էականութիւն, մի իսկական էութիւն, մի ինքնական էութիւն, մի ինքնակալ էութիւն. մի է թագաւորութիւն, մի է արքայութիւն, մի է տէրութիւն, մի է իշխանութիւն, մի է փառաւորութիւն, մի բնութիւն, մի հաւասարութիւն. մի է սրբութիւն, մի է լուսաւորութիւն, մի է ընտրողութիւն, մի է կարողութիւն, մի է [տ]իրողութիւն, մի է կամք, մի խորհուրդ, մի փառք, մի պատիւ, մի հաւատ, մի յոյս, մի սէր. մեծ, հզաւր, կարաւղ եւ ի վեր քան զամենայն. անեղ, անանց, անսկիզբն, անվախճան, անկատարած, անհաս, անտես, անքննին, ոչ իւիք կարաւտ եւ ոչ իմիք ցանկացաւղ. ամենահայր, ամենարար, ամենալուր, ամենապարգեւ, ամենահաս, ամենատես, ամենագէտ, ամենափրկիչ, ամենակեցոյց. որ ակնարկելովն դարմանէ զամենայն արարածս՝ զերկնաւորսն եւ զերկրաւորքս, զերեւելիս եւ զաներեւելիս, ի շէնս եւ յանշէնս, յամենայն արարածոց՝ յերեւելեաց եւ յաներեւութից, յերկնաւորաց եւ յերկրաւորացս, որում փառք յաւիտեանս. ամէն։1 Յովհաննու Մայրագոմեցւոյ ճգնաւոր Խոստովանողի։    2 Եւ արդ, այսպէս հաւատամք եւ խոստովանիմք զՀայր եւ զՈրդի եւ զՀոգին Սուրբ՝ միշտ ի միութեան եւ յանորոշաւղութեան, ցանգ անբաժանելի, անփոփոխելի եւ [ան]այլայլի։ 3 Զի Հայր միշտ Հայր է եւ կատարեալ յամենայնի, եւ ծնաւղ Միածնի Որդւոյ իւրոյ. եւ Որդի միշտ Որդի եւ կատարեալ յամենայնի, եւ ծնունդ միածնողի Հաւր իւրոյ. եւ Հոգին Սուրբ միշտ Հոգի Սուրբ, ելումն ի նորին էութենէ, կատարեալ ամենայնիւ. երեք անձնաւորութիւնք անբաժանելիք ի միմեանց եւ անշփոթելիք։ 4 Մի բնութիւն, մի զաւրութիւն, մի էութիւն՝ ամենեւին հարթ հաւասար ի փառս մեծութեանն. ոչ ժամանակումն ինչ միջակութեան, նախասկիզբն ել ինչ լինելութեան, այլ յաւէտ, յարակայ եւ ամենեւին անընդմիջելի էութիւն Սուրբ Երրորդութիւնն. զի ընդ Հաւր կատարելութեանն իմանի կատարեալ եւ Որդի եւ Հոգին Սուրբ։ 5 Ոչ առանձին բաժանեալ Հայր, զի միշտ զՄիածինն ի ծոց իւր կրէ. ոչ առանձին բաժանեալ է եւ Որդի, զի ոչ մեկնի յՈրդւոյ Հայր. ոչ առանձին բաժանի Սուրբ Հոգին, զի ելանէ ի Հաւրէ, եւ ոչ բաժանի, բղխէ եւ ոչ սպառի։ 6 Այսպէս անբաժանելի է Սուրբ Երրորդութիւնն։ 7 Եւ վասն զի Հայր միշտ Հայր է, եւ ոչ փոփոխի յՈրդի, եւ Որդին միշտ Որդի է եւ ոչ փոփոխի ի Հայր, եւ Հոգին Սուրբ միշտ Հոգի է, եւ ոչ փոփոխի ի Հայր եւ յՈրդի. վասն այսորիկ անշփոթելի իմանի Սուրբ Երրորդութիւնն։ 8 Եւ ահաւասիկ նզովեմք զՍաբէլիոս, զի ընդ շփոթութեամբ փակեաց զբնութիւն Սուրբ Երրորդութեանն։ 9 Նզովեմք եւ զԱրիոս, զի բաժանեաց զՈրդի ի Հաւրէ բնութենէ եւ աւտարացեղութիւն խառնեաց յանխառն էութիւնն։ 10 Նզովեմք եւ զՄակեդոն, զի բաժանեաց զՀոգին Սուրբ ի Հաւրէ եւ յՈրդւոյ. իբրեւ զարբանեակ ասաց եւ զսպասաւոր։ 11 Բայց զայժմու ճարտարաց Յունաց զինչ պարտ է համարել, որք ասեն զՍուրբ Երրորդութիւնն դիմաւք եւ առանձնաւորութեամբ բաժանեալ ի միմեանց եւ աստուածութեամբն միաւորեալ։ 12 Այս հաւատ մարդկային խորհրդով է, կարծել ընդդէմ ասել Սաբելի խանգարմանն, եւ զԱրիոսի եւ զՄակեդոնի զանջատողականն ի ներքս մուծանել, որպէս մարդոյ ումեք, որ հայր իցէ երկուց որդւոց, դէմս եւ առանձնաւորութիւնս բաժանել, եւ բաժնոց եկամտութիւն լինել յանբաժանելի Երրորդութիւնն։ 13 Ոչ վասն այսորիկ գրեցաւ. Հաւատք ձեր մի իցեն իմաստութեամբ մարդկան, այլ զաւրութեամբ Աստուծոյ։ 14 Այս է զաւրութիւն Աստուծոյ առ կատարեալ հաւատն. զի Հայր միշտ յինքեան է, եւ յՈրդւոյ երբէք ոչ բաժանի, որպէս Միածինն ասաց առ հրեայսն. Դատաստան իմ ճշմարիտ է, զի չեմ միայն, այլ ես եւ որ առաքեացն զիս Հայր. եւ դարձեալ. Որ առաքեացն զիս ընդ իս է, ոչ եթող զիս միայն. եւ ցաշակերտսն ասաց. Ամենեքեան դուք ցրուեսջիք յինէն եւ զիս միայն թողուցուք. եւ չեմ միայն, զի Հայր ընդ իս է։ 15 Արդ, ուր է առանձնաւորութիւնն բաժանեալ։ 16 Նոյնպէս եւ Որդի միշտ յինքեան է, բայց ի Հաւրէ ոչ բաժանի, որպէս ի սուրբ Աւետարանին ասէ. ԶԱստուած ոչ ոք ետես երբէք, բայց Միածին Որդին, որ ի ծոց Հաւր՝ նա պատմեաց. եւ առ Նիկոդիմոս ասաց Տէրն. Ոչ ոք ել յերկինս, եթե ոչ որ էջն յերկնից՝ Որդի մարդոյ, որ էն յերկինս. եւ դարձեալ ասէ. Զի գիտասջիք եւ ծանիջիք եթե Հայր յիս եւ ես ի Հայր. եւ ցՓիլիպպոս ասէ. Ոչ հաւատաս, եթե ես ի Հայր եւ Հայր յիս, եւ թէ՝ Հայր, որ յիս բնակեալ էն՝ գործէ զգործն։ 17 Արդ, ուր է առանձնաւորութիւնն բաժանեալ։ 18 Նոյնպէս եւ Հոգին Սուրբ միշտ յինքեան է, եւ ի Հաւրէ եւ յՈրդւոյ ոչ բաժանի. վասն զի միշտելումն ասի եւ հանապազաբղխումն, որպէս եւ Տէրն ասէ. Հոգին ճշմարտութեան, որ ի Հաւրէ ելանէ, նա վկայեսցէ վասն իմ։ 19 Տեսանես զգերահրաշութիւն Բանին. ոչ ասաց, եթե Հոգին ճշմարտութեան, որ ի Հաւրէ ելեալն է, այլ թէ՝ որ ի Հաւրէ ելանէ։ 20 Տեսանես, զի ելանէ եւ ոչ բաժանի, բղխէ, եւ ոչ սպառի. վասն որոյ ասաց իսկ. Յորժամ եկեսցէ նա՝ Հոգին ճշմարտութեան, առաջնորդեսցէ ձեզ զամենայնն ճշմարտութեամբ. ոչ եթե յանձնէ ինչ խաւսեսցի, այլ թե՝ յիմմէ անտի առնու եւ պատմեսցէ ձեզ։ 21 Տեսանես՝ որպէս երից անձանցն հաւաստապէս կատարեալ միութիւն ճանաչի՝ անբաժանելի եւ անորոշելի. եւ որպէս անորոշելի եւ անբաժանելի ճանաչի, նոյնպէս անշփոթելի եւ անփոփոխելի իմանի։ 22 Այս է անհասական պայման անբաւ Էութեանն. վասն այսորիկ ասացաւ. Հաւատք ձեր մի իցեն իմաստութեամբ մարդկան, այլ զաւրութեամբ Աստուծոյ։ 23 Եթե զաւրութեամբ Աստուծոյ է գիտել զճշմարտութիւն հաւատոցն, նոքա զիարդ յաւակնեցան՝ մարդկային իմաստութեամբ դիմաց եւ առանձնաւորութեան բաժանումն հետազաւտել, եւ բաժանմանցն հրապոյրք եւ դիմացն որոշմունք յաստուածային Գիրս ոչ երբէք գտանի։ 24 Ընդէր ոչ ասաց Որդին Աստուծոյ, եթե բաժանեցայ ի Հաւրէ եւ եկի յաշխարհ. քա՜ւ, այլ՝ Ելի, ասէ, ի Հաւրէ, եւ երկրորդէ եւ ասէ. Ես յԱստուծոյ ելի եւ եկի։ 25 Տեսանես զելսն ճշմարիտ եւ զանբաժանելիս, զի յերկինս է եւ յերկրի՝ առ Հայր եւ ընդ Հաւր։ 26 Տես եւ զբաժանմանց թերութիւն, որով տգեղութիւն աւտարացեղութեանն եկամուտ լինի, որով անիծաւ Իսկարիոս։ 27 Նաեւ զդիմացն իսկ որոշմունս ընդէր քարտաւատեն եւ բաժանեն. զի յորժամ ասեմք զԱստուածութենէն՝ Հայր եւ ծնաւղ եւ առաքաւղ Միածնի Որդւոյ իւրոյ, ոչ դէմքն բաժանին, այլ դէմքն յայտնին, եւ յորժամ ասեմք զՈրդւոյ՝ Բան եւ Որդի եւ Ծնունդ, ի դէմս Որդւոյ վերաբերի Բանն, այլ ոչ եթե դէմքն բաժանին. եւ յորժամ ասեմք զՀոգւոյն Սրբոյ՝ ելումն եւ բղխումն, եւ առաքումն ի Հաւրէ եւ յՈրդւոյ, դէմքն երեւին, այլ ոչ եթե բաժանին։ 28 Այս դէմք ըստ առանձնաւորութեանն եւ ըստ անուանցն Հաւր եւ Որդւոյ եւ Հոգւոյ Սրբոյ վերաբերին, եւ ոչ բաժանին, եւ երեւին եւ ոչ անջատին։ 29 Դարձեալ դէմք համասեռք վերաբերին յաղագս միութեանն, զի մի է Աստուածութիւնն. մի էութիւն, մի գոյութիւն, մի բնութիւն, մի լոյս, մի փառք, մի զաւրութիւն, մի իշխանութիւն, մի պատիւ Սուրբ Երրորդութեանն ճանաչի, եւ զգուշանամք յորջորջմանցն եւ ի շփոթութեանցն Սաբելի, ողջ պահելով զերից անձանցն կատարելութիւնն. զգուշանամք եւ ի բաժանմանցն եւ յաւտարացեղութեանցն Արիոսի՝ ողջ պահելով զմիութիւնն յԵրրորդութեանն։    30 Նորին։    31 Այսպէս հաւատամք ի Սուրբ Երրորդութիւնն, խոստովանելով զմիմիայն Հայր Աստուած՝ զինքնագոյն յէութեան, զէակն անսկզբնաւոր, զծնաւղն եւ զառաքաւղն Միածնի Որդւոյ իւրոյ, զարարաւղն համանգամայն գոյութեանց, յորմէ Սուրբ Հոգին բնաբար ելիւքն լնու զտարերքս եւ զանտարերքս։ 32 Եւ զմիմիայն Միածինն Յիսուս Քրիստոս՝ զծնունդն Աստուածութեան, զ՚իսկզբանէ Բանն, զառաքեալն ի Հաւրէ, զմարմնացեալ եւ մարդացեալն յԱստուածածնէն Մարիամայ, կատարեալն յաստուածութեանն եւ ի մարդկութեանն՝ զլոյս երեսաց Հաւր, զնկարագիր էութեանն, զպատկեր երեւելոյն Աստուծոյ, որ զամենայն արարածս բանիւ հրամանաւ իւրով գոյացոյց։ 33 Եւ զմիմիայն ամենազաւր Հոգին Սուրբ, զմշտնջենաբուղխ լոյս, զհաւասարն Հաւր, զանեղն եւ զհամագոյն Հաւր եւ Որդւոյ, որ զաղաւնակերպեալն աստուածազան հրաշիւքն՝ անգոյք յեղելութեան զանազանութիւնն աստուածազան յիւրնուածով վերանգեցան։ 34 Այսպէս հաւատամ ի Սուրբ Երրորդութիւնն եւ խոստովանիմ զՀայր եւ զՈրդի եւ զՀոգին Սուրբ՝ յանշփոթ եւ յանբաժանելի։1 Երանելւոյն Սեբերիանոսի Գոբեղինից սրբական եպիսկոպոսի՝ ի յԵրրորդ ճառէն, ի բանէն՝ Երէկ ճառեցաք։    Եկեղեցի ոչ երիս ամենակալս գիտէ, այլ մի զաւրութիւն, որ զամենայնն ունի, եւ ճշմարտութեամբ ամենակալութիւնն Հայր եւ Որդի եւ Հոգին ճանաչի։ 2 Որ ասիցէ երիս աստուածս որոյն ի միմեանց՝ նզովեալ եղիցի։ 3 Որ ասիցէ երիս ամենակալս, բաժանեալս ի միմեանց՝ նզովեալ լիցի։ 4 Որ ոչ դաւանեսցի մի ամենակալ զԵրրորդութիւնն՝ նզովեալ լիցի։1 Սահմանք հաւատոյ՝ որք ի Նիկիայ ժողովեցան սուրբ եպիսկոպոսքն, բացատրութիւն նորին ժողովոյն առ Պաւղոս Սամոստացի։    2 Խոստովանիմք զՏէր մեր Յիսուս Քրիստոս՝ զ՚ի Հաւրէն յառաջ քան զյաւիտեանս Հոգւով Սրբով ծնեալ, ի վախճան աւուրց ի սրբոյ Կուսէն ըստ մարմնոյ ծնեալ, մի դէմ, շարադրեալք յերկնային աստուածութենէն եւ ի մարդկային մարմնոյն։ 3 Եւ ըստ որում մարդն էր՝ ամենեւին Աստուած եւ ամենեւին մարդ էր. բոլորովին Աստուած եւ հանդերձ մարմնովն, այլ ոչ ըստ մարմնոյն Աստուած, եւ բոլորովին մարդ՝ հանդերձ աստուածութեամբն, այլ ոչ ըստ աստուածութեանն մարդ։ 4 Այսպէս բոլորովին երկրպագելի է, եւ հանդերձ մարմնովն, այլ ոչ ըստ մարմնոյն երկրպագելի է. եւ բոլորովիմբ երկրպագելի է՝ հանդերձ աստուածութեամբն, այլ ոչ ըստ աստուածութեանն միայն երկրպագելի։ 5 Բոլորովին անստեղծ, եւ հանդերձ մարմնովն, այլ ոչ ըստ մարմնոյն անստեղծ։ 6 Բոլորովին ստեղծանելի է, եւ հանդերձ աստուածութեամբն, այլ ոչ ըստ աստուածութեանն ստեղծանելի է։ 7 Բոլորովին համագոյացութիւն Աստուծոյ՝ հանդերձ մարմնովն, այլ ոչ ըստ մարմնոյն համագոյացութիւն Աստուծոյ, որպէս եւ ոչ ըստ աստուածութեանն համագոյացութիւն մարդկան, եւ սակայն աստուածութեամբն էացեալ՝ ըստ մարմնոյն մեզ է համագոյացութիւն։ 8 Քան յորժամ ըստ հոգւոյն ասեմք զնա Աստուծոյ համագոյացութիւն, ոչ ասեմք ըստ հոգւոյն մարդկան համագոյացութիւն. եւ դարձեալ, յորժամ քարոզեմք ըստ մարմնոյ մարդկան համագոյացութիւն, ոչ քարոզեմք զնա ըստ մարմնոյն Աստուծոյ համագոյացութիւն. քանզի որպէս ըստ հոգւոյն մեզ չէ համագոյացութիւն, այսպէս այսոցիկ ընտրութիւնք զատեալք են, ոչ առ բաժանումն միոյ դիմացն անբաժանելոյ։1 Այս թուղթ հերձուածողացն, զոր վերնագրեցին եթե Աթանասի է առ Ատտիկոս, եւ լի է հայհոյութեամբ։    2 Ես այսպէս ածէի զմտաւ, եթե ամենայն ընդունայնաբանութիւնքն, ուր եւ իցեն հերձուածողաց եւ աղանդաւորաց՝ լռեալ դադարեսցին ի լինել մեծ ժողովոյն Նիկիայ. քան որ ի նմա ըստ աստուածեղէն Գրոց դաւանեցան ի հարցն հաւատք՝ կարող էին տապալել զամենայն ամպարշտութիւնս եւ հաստատել զբարեպաշտութիւն քրիստոսեան հաւատոյս։ 3 Քանզի եղեն եւ այլ ի բազում տեղիս ժողովք՝ ի Գա՚լիա եւ ի Սպանիա եւ ի մեծն ի Հռոմ եւ էր ուրեք ուրեք, որ գաղտնիս որ ունէին զԱրիոսի աղանդն, զԱւքսինտեայ ասեմ զՄեդուլացւոյ եւ Ուրասակէս եւ Վաղանդէս եւ Գայիովն Սպանիացի, վասն այսց արիանոսաց ժողովեցան հարքն, որպէս ի Սուրբ Հոգւոյն յորդորեալք, նզովեցին եւ ի բաց մերժեցին զարիանոսս, եւ գրեցին յամենայն տեղիս, եթե վասն այսպիսեացս խաբաւղ մոլորութեանցս մի անուանեսցի այս սիւնհոդոս, որ է ժողով, որ թարգմանի զուգաճանապարհք, եւ կաթողիկէ եկեղեցի, բայց միայն որ եղեւ ի Նիկիայ, որ կարողն է յանդիմանել զամենայն աղանդս, եւս առաւել զաղանդն արիանոսաց, վասն որոյ եւ ժողովեցան իսկ հարքն։ 4 Արդ, որպէս զհետ այսչափ մեծի հաստատութեան արժան է յերկբայս լինել, կամ ի խնդիրս եւ ի քննութիւն հաւատոյս ձեռնարկել։ 5 Զի թէ ոք յարիանոսաց իցէ՝ չեն ինչ զարմանք, վասն զի զիւրեանցն քակեալ լուծանեն եւ որպէս հեթանոսք լսեն ի մէնջ, եթե՝ Կուռք հեթանոսաց արծաթ եւ ոսկի եւ ձեռագործ են որդւոց մարդկան, յիմարութիւն համարեն վասն աստուածեղէն վարդապետութեանն պատուական խաչին։ 6 Իսկ եթե յուղղահաւատաց, որք սիրեցին զյայտնութիւն հաւատոյ ժողովոյն հարցն եւ արդ կամեսցին վերստին քննումն եւ խնդիր առնել՝ ոչինչ վճարեն, այլ ըստ գրեցելոցն՝ Արբուցանեն ընկերաց իւրեանց զմոլորութեանն պղտորութիւնն եւ հակառակաբանութիւն՝ յոչինչ պիտանացու, ի շրջելն յունայնութիւնս։    7 Զայս ամենայն վասն այսորիկ գրեցի առ Քո Աստուածպաշտութիւնդ, զի պատահեալ ընթերցայ զմեկնութիւն գրելեացն քոց. զոր ոչ գրել արժան է եւ ոչ յիշատակել զայսպիսի ինչ իրս՝ զհետ այսչափ մեծի հաստատութեան։ 8 Ով լուաւ զայսպիսի ոք երբէք եւ կամ յորմէ վարդապետէ ոք տեղեկացեալ լուաւ. զի մեք գիտեմք զգրեալսն, ասէ՝ Ի Սիովնէ ելցեն աւրէնք եւ բան Տեառն յԵրուսաղեմէ։ 9 Իսկ այս հուր բարկութեան ուստի ել եւ բղխեաց, կամ որ դժոխք զգայռեցան ասել՝ մի բնութիւն որ ի Մարիամայ մարմինն էր եւ Բանին Աստուծոյ, եւ կամ թէ՝ Բանն ի մարմին եւ յոսկր. եւ կամ թէ՝ ամենեւին բնաւ ի բնութիւն մարմնոյ շրջեցաւ, եւ կամ՝ փոփոխեցաւ յիւրմէ բնութենէն։ 10 Կամ ո լուաւ յեկեղեցւոջ եւ կամ յամենայն հաւատացեալս, թե պիտակապէս նմանութիւն, եւ ոչ զբնութիւն մերոյ մարմնոյս զգեցաւ Տէրն։ 11 Եւ ով այսչափ ամպարշտեալ ասիցէ եւ կամ ի միտս իւր անկանիցի, եթե աստուածութեանն բնութիւն, որ է Հաւր հաւասար, թլփատեցաւ եւ անկատար ի կատարելութենէ իւրմէ եղեւ. եթե որ ի խաչին բեւեռեցաւ՝ չէր մարմին, այլ ինքն էր արարիչ բնութիւնն, որ էր իմաստութիւն Հաւր։ 12 Ո ոք լուաւ ասել զայս, եթե ոչ ի Մարիամայ, այլ յիւրմէ բնութենէն շրջեալ արար իւր մարմին անչարչարական՝ Բանն։ 13 Եւ որ հաւատացեալ եւ քրիստոնեայ, որ զայս ասէ, եթե որ ի Մարիամայ է տէրունական մարմինն ոչ ասին Երրորդութիւն, այլ Երրորդութիւն յԱստուածութեանն համարին. վասն զի, ասեն, մերձաւոր եղեալ բնութեանս զԵրրորդութիւնն՝ ի մարմնոյն, զոր զգեցաւ ի մարմնոյ Փրկիչն։ 14 Եւ կամ ուստի դարձեալ ոմանք զգայռեցան ուղխս ամպարշտութեան՝ ասել յառաջ զմարմինն, եւ ոչ յետոյ յապա ժամանակաւ, եւ ոչ կրսերագոյն աւուրս զմարմինն, քան զԲանն Աստուծոյ, այլ միշտ հաւասար ընդ Բանին Աստուծոյ, եւ էր կից ընդ նմին համազոյգ ժամանակաւք. վասն զի գիտացին, եթե ի բնութենէ իմաստութիւն հաստատեալ է՝ ընդ մարմինն միացան։ 15 Եւ որպէս յերկուանալ իշխեցին եւ յանդգնեցան, որ լոկ անուամբ միայն են քրիստոնեայք, եթե որ ի Մարիամայ ծնաւ Տէրն եւ Որդին ըստ բնութեան աստուածութեան հաւասար Հաւրն է, որ եղեւ մարմնով ի զաւակէ Դաւթի՝ ի մարմնոյ Սուրբ Մարիամայ։ 16 Եւ կամ ով ոք են ամպարիշտք, որ այսչափ յանդգնեցան, մինչեւ ասել զՔրիստոսէ, որոյ մարմինն չարչարեցաւ, եթե ոչ է Տէր եւ Փրկիչ եւ Աստուած եւ Որդի Հաւր։ 17 Եւ կամ որպէս հաւատացեալք ի Քրիստոս անուանին, որք ասեն՝ որպէս ի մարդ ոք սուրբ, իբրեւ զմի ի մարգարէիցն եմուտ ի նա Բանն, եւ ոչ եթե ինքն եղեւ մարդ՝ առեալ ի Մարիամայ մարմին, այլ զայլ ոմն ասեն զՔրիստոս եւ զայլ ոմն Աստուծոյ Որդի. այլ յառաջ քան զՄարիամ եւ քան զամենայն յաւիտեան Որդի էր առ Հաւր։ 18 Եւ կամ դարձեալ զիարդ կարիցեն անուանել քրիստոնեայք, որք ասեն՝ այլ ոմն զՈրդին եւ այլ ոմն Բանն Աստուած։ 19 Զայս ամենայն գրեալ է ի մեկնութիւնս. պէսպէս մասամբք եւ դիմաւք էր ասացեալ, այլ ամենայն ի մի դէմս եկեալ միաբանէր. քանզի ցուցանէր զմիտս ամպարշտութեանն ի ներքս։ 20 Վասն այսր ամենայնի դատեալ կշռեցին ընդ միմեանս եւ, կռիւ եղեալ՝ քակեցին զամենայն հերձուածողս ժողով սուրբ հարցն, որ ի Նիկիայ։    21 Այլ ես զարմանամ ընդ Աստուածսիրութիւն Քո, թե որպէս ընկալար զայս յանձին՝ որք խափանեալ յայնպիսի սուրբ ժողովոյն, միւսանգամ դարձեալ նորաձեւս եւ պէսպէս քննութիւնս ի մէջ բերեն եւ լինին ընդվայր եւ հակառակաւղ։ 22 Քանզի զայս ամենայն ոչ ասել արժան է եւ ոչ լսել հաւատացելոց քրիստոնէից, այլ աւտար եւ հեռի է յառաքելոյ վարդապետութենէն։ 23 Վասն այսորիկ զոր լուայ ի նոցանէ զգրեալսն՝ յայտնի ամենեցուն գրեցի զթուղթս. զի որք լսեցինն՝ հեռասցին եւ տեսցեն եւ իմասցին զամպարշտութիւնս իւրեանց եւ զամաւթնն։ 24 Եւ թեպէտ պէտ էր բազում բանիւք յանդիմանել զանզգամութիւն, որք զայնպիսիսն իմացան, այլ շատ եւ բաւական լիցի մինչ ցայս վայր գրել զթուղթս, եւ մի առաւել ինչ գրել. քանզի կարող է յայտնի ցուցանել զմոլորական միտս՝ որք կամին կրթել, այսու բանիւք։ 25 Եւ ոչ է արժան աւելի ինչ ի խնդիրս եւ ի քննութիւնս արկանել, զի մի հակառակողացն երկբանութիւնք ինչ թուեսցին, այլ առնել նոցա պատասխանի սակաւուք եւ ասել, եթե ոչ է այս խորհուրդ, զորս դուք ածէք զմտաւ, սուրբ եւ կաթողիկէ Եկեղեցւոյ, եւ ոչ հարքն զայս հաստատեալ կանոնեցին. եւ մեք դարձեալ ոչ իսպառ լռեցաք, զի մի պատճառք գտցեն եւ եւս առաւել զչարութիւնս իւրեանց աճեցուսցեն։    26 Բարւոք է մեզ եւ յաստուածային Գրոց սակաւ ինչ յիշատակ բերել, զի նոքաւք յանդիմանեսցուք եւ լռեցուսցուք զընդվայրած զաղտեղի խորհուրդս նոցա։ 27 Արդ, սկսցուք ասել. ուստի է նոցա ասելն, եթե մի բնութիւն է Բանին եւ մարմնոյն Աստուծոյ. քանզի աստի արժան է սկիզբն առնել, զի յորժամ յայսմ ըմբերանեսցին նոքա, լուծեալ կորնչին ամենայն ամպարշտութիւնք նոցա։ 28 Քանզի ամենայն Գիրք միաբանեալ ասեն, եթե Բանն Աստուծոյ մարմին ի կուսէ առեալ՝ ծնաւ Էմանուէլ. եւ հարք ի Նիկիա ժողովեալ՝ ոչ եթե զմարմինն, այլ զնոյն ինքն զՈրդին ասացին մի բնութիւն եւ հաւասար Հաւր. իսկ զմարմինն ի Մարիամայ դաւանեցին՝ ըստ գրելոցն յաստուածային Գիրս։ 29 Արդ, եթե ոք ուրանայ զասացեալսն ի Նիկիայ սուրբ ժողովոյն եւ իբրեւ զհերձուածաւղս բերէ ի մէջ զայն ամենայն, եթե կամիցի որդի լինել հարցն, մի աւելիս խորհիցի, քան զոր գրեցին նոքա. քանզի յայսմ գիտեմք զայլանդակութիւն հերձուածողացն։ 30 Արդ, փորձեալ տեսցուք զայն, եթե մի բնութիւն է Բանին եւ մարմնոյն։ 31 Մարմինն յերկրէ ունի զբնութիւնն իւր. իսկ Բանին Աստուծոյ եւ Հաւր մի բնութիւն է՝ ըստ հարցն խոստովանութեան. ապա թէ այդպէս, զոր ասեն հերձուածաւղքն՝ մի բնութիւն է եւ նոյն իսկ Հաւրն եւ մարմնոյն, որ յերկրէ եղեւ, եւ զի եւս պախարակեն զարիանոսսն, որք ասեն զՈրդին Աստուծոյ արարած. քանզի եւ սոքա աւասիկ ասեն զՀաւր եւ զարարածոց մի բնութիւն։ 32 Եւ եւս առաւել յամպարշտութիւնսն զարկեալ կործանեն, որք ասեն՝ ի մարմին եւ յոսկր, ի նեարդս եւ ի ջիլս եւ բովանդակ իսկ ի բնութիւն մարմնոյ, թէ շրջեցաւ եւ փոխեցաւ յիւրմէ բնութենէն։ 33 Տեսանես, զի ասացին յայտնապէս, թէ յերկրէ ինքն. քանզի յերկրէ ոսկր է եւ բաւանդակ մարմնոյ բնութիւն։ 34 Արդարեւ մեծ անզգամութիւն է ընդ նոսա հակառակ ասել. այլ զի մի մեծաբանեսցեն՝ սանձահարել ընդդիմասցուք նոցա։ 35 Զի մի բնութիւն ասել Բանին եւ մարմնոյ՝ որպէս ընկեր առ ընկեր նշանակի, որ լինի երկու, եւ ոչ մի։ 36 Իսկ յասելն, եթե ի մարմին շրջեցաւ Բանն, նորին իսկ Բանին զփոփոխումնն եւ զապականութիւն ցուցանեն։ 37 Ով ոք իցէ, որ զայսպիսի բանս յանձին ունիցի, քան զամենայն հերձուածաւղս յամպարշտութիւն կործանեցան։ 38 Զի եթե մի բնութիւն իցէ Բանին եւ մարմնոյն, աւելորդ էր յիշել զՄարիամ. զի եթե բնութիւն մարմնոյն յառաջագոյն էր քան զՄարիամայնովն, եւ էր աներեւոյթ եւ անտես մարմինն. ապա եթե այդպէս է, եւ նախ իսկ է Բանն։ 39 Ապա թէ ըստ ձերում ասելոյ մի բնութիւն է Բանին եւ մարմնոյն, զինչ պէտք էին գալուստ Բանին. վասն որոյ եկեսցէ եւ զիւր բնութիւնն զգեցցի, եւ կամ յիւրմէ բնութենէն փոխեալ մարմին լինիցի։ 40 Այլ ոչ ոք երբեք զայդ ի մոլեգնելոցն ոք կարծէ, եթե ինքն զինքեան զիւր բնութիւն զգեցաւ, եւ ոչ եթե որ ինքն մեղուցեալն իցէ՝ զայլս ի մեղաց փրկեսցէ Բանն։ 41 Եւ դարձեալ, եթե շրջեալ փոխեսցի Բանն ի մարմին, ինքն վասն իւր պատարագ մատուցանիցէ եւ զինքն փրկեսցէ։ 42 Այս ոչ այսպէս, քաւ լիցի։ 43 Զզաւակէ Աբրահամու բուռն հարեալ՝ առնու մարմին, որպէս ասաց եւ առաքեալն. զի ըստ ամենայնի պարտ է եղբարցն նմանել եւ առնուլ զմեր զբնութեանս մարմինս։ 44 Վասն այսորիկ իսկ եւ անուանէ ճշմարիտ զԿոյսն Մարիամ, զի ի նմանէ զմեր բնութիւնս զմարմինս առցէ, եւ միացուցեալ ընդ Բանին, որպէս իւր՝ վասն մեր զնա պատարագ մատուսցէ։ 45 Եւ զայս մարգարէացեալ Եսայայ՝ յայտնապէս ցուցանէ. Ահաւասիկ կոյս յղասցի եւ ծնցի։ 46 Եւ Գաբրիէլ առ սա առաքեցաւ, ոչ եթե առ վայրապար կոյս, այլ որպէս՝ Առ կոյս խաւսեցեալ առն. զի եւ ի խաւսմանէն ցուցանէ զԿոյս Մարիամ ճշմարիտ ըստ բնութեան մերում, եւ ի սմանէ ասեն ծնեալ Գիրք սուրբք եւ ի խանձարուրս պատեալ, երանելի ստեամբ դիացեալ եւ մատուցեալ ի տաճարին վասն սրբութեան պատարագ, վասն բանալոյ եւ պտղաբերութեան արար անդի իւրոյ զմանկունս։ 47 Այս ամենայն վասն ծննդեան Կուսին է գիտելութիւն եւ ծանաւթութիւն ամենեցուն։ 48 Եւ Գաբրիէլ զգուշութեամբ աւետարանէ զսմանէ՝ ասելով. ոչ եթե վայրապար ասաց զծնանելն ի նմանէ, զի մի թե արտաքուստ ի Կուսէն զմարմինն կարծիցէ, այլ զգուշութեամբ ասէ. Որ ի քէն ծնանելոցն է՝ ի նորին բնութենէ, եւ այսպէս հաւատացեալ՝ յայտնապէս եցոյց զառ բնութեան ծնունդ Կուսին, եւ ոչ ուստեք այլուստ։ 49 Քանզի չէր հնար Կուսին լինել կաթն, եթե ոչ էր ծնեալ. եւ ոչ էր մարթ դիացուցանել եւ կաթամբ սնուցանել զմարմինն եւ պատել ի խանձարուրս, եթե ոչ յիւրմէ բնութենէն էր. այլ ծնեալ յիւրմէ բնութենէն՝ այս է որ ութաւրեայ թլփատի։ 50 Զսա Շմաւոն ի գիրկս իւր ընկալաւ. սա եղեւ մանուկ եւ աճեաց, եւ եղեալ երկոտասանամեայ եւ հասեալ մինչեւ յերեսնամեայսն՝ եկն ի մկրտութիւն, եւ յայտնապէս երեւեալ աշխարհի։ 51 Այլ ոչ որպէս ոմանք մոլորեալ ասացին, եթե բնութիւն Բանին շրջեալ փոխեցաւ ի մարմին եւ թլփատեցաւ. քանզի ասէ ինքն Աստուած այսպէս. Տեսէք տեսէք, զի ես նոյն եմ, եւ ոչ փոփոխեցայ. եւ Պաւղոս վկայելով սմին ասէ. Յիսուս Քրիստոս երէկ եւ այսաւր, նոյն եւ յաւիտեանս յաւիտենից։    52 Արդ, երեւեցաւ, եթե ոչ նոյն բնութիւն Բանին է՝ ճշմարտութիւն մարմնոյն թլփատեցաւ եւ ի գիրկս գգուեցաւ, եւ կերաւ եւ արբ, եւ վաստակեալ աշխատեցաւ, եւ ի փայտին բեւեռեցաւ եւ չարչարեցաւ. եւ է ի մարմնին անչարչարելին անմարմին Բանն Աստուծոյ։ 53 Այս մարմին էր, որ եդեալն էր ի գերեզմանին. ընդ նմին էր եւ Աստուած Բանն, որ քարոզէր զարձակումն եւ թողութիւն մեղաց ոգւոցն, որք պահեալն էին ընդ աղխեալք դրամք պատուհասին, որպէս ասէ Պետրոս մի ըստ միոջէ. որ կամի՝ ընթերցցի զայն, եւ կարող է իմանալ ի նմանէն. եւ յանդիմանեալ կշտամբէ զայնոսիկ, որք ասենն, եթե ի մարմին շրջեալ փոփոխեցաւ Բանն Աստուծոյ։ 54 Եթե այդպէս էր, զինչ պէտք էին գերեզմանին. քանզի ինքն երթեալ էր՝ որ շրջեցաւ ի մարմին Բանն, քարոզէր զարձակումն արգելելոցն ի դժոխս։ 55 Իսկ արդ աւասիկ ինքն Բանն երթեալ քարոզէր. իսկ զմարմինն առեալ զԲանին Յովսէփ պատէր կտաւաւք եւ դնէր զնա ի նոր գերեզմանին՝ մաւտ ի Գողգոթայն։ 56 Ահաւասիկ յայտնի ամենեցուն երեւեցաւ, եթե ոչ մարմին էր Բանն, այլ մարմին է Բանին, եւ զայս մարմին յարուցեալ ի մեռելոց Թովմաս շաւշափեաց եւ ետես ի նմա զտեղի բեւեռացն։ 57 Եւ անչարչար մնացեալ ինքն Բանն՝ տեսանելով բեւեռեալ զիւր մարմինն, զոր կարողն էր արգելուլ զչարչարանս մարմնոյ իւրոյ, եւ ոչ արգել. այլ իւր հաշուեալ համարի զիւրոյ մարմնոյն չարչարանս, եւ ինքն աներեւոյթ եւ անչարչար է Բանն Աստուած. եւ ի հարկանել զմարմինն իւր ի սպասաւորէ քահանային, որպէս ինքնն չարչարեսցի՝ ասէ. Զի հարկանես զիս։ 58 Եւ անշաւշափելի եւ անըմբռնելի բնութիւն Բանին իւր համարեալ զիւրոյն մարմնոյն՝ ասէր. Զթիկունս իմ ետու ի հարուածս եւ զերեսս իմ ոչ դարձուցի յամաւթոյ. քանզի մարմինն իւր չարչարէր ի Բանին։ 59 Զայս ամենայն միաբան ընդ մարմնոյ Բանն էր՝ իւր զամենայնն հաշուեալ համարէր, զի եւ մեք Բանին աստուածեղենի ընդունիչ կարասցէ լինել։ 60 Եւ արդ եւ են սքանչելապէս զարմանազանութիւնք, զի ինքն էր չարչարականն եւ ինքն էր անչարչարական. չարչարական՝ վասն զի իւր ինքեան էր, որ չարչարէր մարմինն, եւ ինքն ի նմա ի չարչարեցելումն էր. եւ անչարչարական է, զի բնութիւնն աստուածութիւն Բանին անչարչար եւ անախտ մնաց, եւ ինքնն անմարմինն էր միացեալ ի չարչարականի մարմնին իւրում. եւ մարմին ունէր միացեալ յինքեան անչարչար Բանն Աստուծոյ, որ ջնջէր եւ ապականէր զտկարութիւն ապականութեան՝ զբնութեան մարմնոյն, եւ զգեցուցանէր մարմնոյն զանապականութիւն։ 61 Եւ արարեալ զայս եւ զառ ի մէնջ մարմինն յինքեան ընկալեալ միաբանութիւն՝ ընդունի յանմահէն մահկանացուս զանմահութիւն, եւ մատուցեալ զմարմինն պատարագ՝ ջնջեալ ապականէր զմարմնոյն զմահ եւ զգեցուցանէր մահկանացուին զանմահութիւն։ 62 Քանզի ոչ կարէր մահկանացուն գրաւել ի մահ, այլ անմահին զմահ ի բաց ջնջեալ եւ զմահկանացուս ընդ անմահին միաբանեալ՝ անմահ արար, եւ իւրով մարմնով զայսպիսի անմահութիւն մեզ շնորհեալ՝ տայ այսուհետեւ մեծաբարբառ իւրում առաքելոյն գոչել ես ասել. Արժան է ապականացուիս այսմիկ զգենուլ զանապականութիւն եւ մահկանացուիս այսմ զգենուլ զանմահութիւն։    63 Ոչ առաչաւք եւ նմանութեամբ այս ամենայն եղեւ, քա՜ւ լիցի, որպէս ոմանք ի հերձուածողացն ասեն զմարմինն, եթե նմանութիւն էր, եւ ոչ բնութիւն. այլ արդարեւ մարդ եղեւ ճշմարիտ Փրկիչն մեր եւ զբովանդակ բնութիւնն մեր միացոյց իւր Բանն Աստուծոյ եւ կատարեալ բովանդակ մարդոյ բնութեանս փրկութիւն շնորհեաց։ 64 Զի եթե նմանութեամբք եւ պիտակապէս՝ առաչաւք թարգմանի, եւ ոչ բնութեամբ, գտանի այսուհետեւ առաչաւք յարութիւնն՝ առաչաւք, եւ ոչ բնութեամբ փրկութիւն մարդոյ, եւ լինիմք հաւասարեալք եւ նման ամպարիշտ Մանիքեցւոցն։ 65 Այլ ոչ էր առաչաւք յարութիւն մարմնոյն եւ փրկութիւն մեր ամենեցուն, այլ ճշմարիտ իսկ, եւ ոչ միայն զմարմինս միացոյց իւր Բանն, այլ բովանդակ զհոգի եւ զմարմին։ 66 Ճշմարիտ զբնութիւնս մարդոյ իւր միացոյց Աստուած, արար փրկութիւն մարդկան բնութեանց. արդարեւ զմարմին բնութեանս մերոյ էառ ի Մարիամայ ըստ աստուածեղէն Գրոց, եւ ճշմարիտ էր մարմինս այս Փրկչին մերոյ. քանզի էր մեր քոյր սուրբ Կոյսն Մարիամ, վասն զի ամենեքեան յԱդամայ եմք։ 67 Եւ զայս ոչ ոք կարէ յերկբայս լինել. քանզի խաւսեալ էր զնա առն, որպէս եւ Ղուկաս ցուցանէ մի ըստ միոջէ. յայտ է՝ եւ Յովսէփ եւ Մարիամ մեր քոյր եւ եղբայր էին, եւ ի մերմէ բնութենէս։    68 Եւ եւս առաւելագոյն այլք մոլորեցան եւ ասեն, եթե յետ յարութեանն ի մեռելոց ոչ նոյն մարմին էր, զոր էառն ի Մարիամայ, եւ ոչ բնութեամբ մարմնոյ տեսին զՏէրն, այլ ահագին իմն ասեն՝ ի նմանութիւն մարմնոյ։ 69 Եկայք յանդիմանեսցուք զսոսա ի սուրբ աւետարանէն բանիւն Տեառն, զոր ասէր ցաշակերտսն. Շաւշափեցէք զիս եւ տեսէք, զի ոգի մարմին եւ ոսկերս ոչ ունի, որպէս զիսս տեսանէք, զի ունիմ. զայս ասացեալ՝ եցոյց նոցա զձեռս իւր եւ զոտս։ 70 Եւ այսու բանիւ դարձեալ յանդիմանէ զայնոսիկ, ոյք յանդգնին եւ ասեն, եթե ի մարմին եւ յոսկերս շրջեցաւ Բանն Աստուծոյ, եւ փոխեալ. ոչ ասաց եթե՝ որպէս տեսանէք մարմին եւ ոսկերս զիս, այլ թե՝ որպէս տեսանէք մարմին զիս, զի ունիմ եւ ոսկերս. վասն զի մի զնոյն ինքնն զԲանն ի մարմին շրջեալ փոփոխմամբ իմանայցեն, այլ ինքն Բանն էր ի մարմնին իւրում յառաջ քան զմահն, եւ զկնի յարութեանն ի նմին ի մարմնին իւրում էր միացեալ. եւ այսպէս յայտնի ամենայն հաւատացելոց քարոզեցաւ յառաքելոցն։ 71 Արդ, աւելորդ է եւ այլ եւս զհետ մտաց հերձուածողացն երթալ. քանզի մարմին էր միացեալ ընդ Բանին, եւ ոչ էր մի բնութիւն Բանին՝ աստուածութեանն եւ մարմնոյն, այլ ի սրբոյ կուսէն Մարիամայ ճշմարտութեամբ ծնեալ։ 72 Եւ ոչ եթե Բանին Աստուծոյ շրջեալ փոփոխեալ ի մարմինն, այլ ի մարմնին իւրում, զոր առ ի Կուսէն, անքակ Բանն է միացեալ, եւ միանալն իսկ ցուցանէր զբնութեանցն զանքակութիւն եւ զմիութիւն։ 73 Իսկ արդեւք յայն ինչ դրդուեցին եւ գայթակղեցին, զոր Յովհաննէս ասաց թե՝ Բանն մարմին եղեւ. այս է, զոր ասես, եւ արժան է զսա միով բանիւ, որ ըստ նմանութեան սորա՝ գտանել եւ մեկնել։ 74 Գրէ այսպէս Պաւղոս եւ ասէ. Քրիստոս վասն մեր եղեւ անէծք. եւ ոչ եթե ինքն Քրիստոս եղեւ անէծք, քա՜ւ լիցի. այլ վասն զի զմեր անէծսն յանձն իւր ընկալաւ եւ ընդ մեր անիծիցն եւ պարտուցն ինքն չարչարեցաւ, վասն այսորիկ է ասացեալ թե՝ Քրիստոս վասն մեր անէծք եղեւ։ 75 Ըստ այսմ աւրինակի է, որ ասեն. Բանն մարմին եղեւ. ոչ շրջեալ փոփոխեցաւ ի մարմինն, այլ զի մարմին վասն մեր առեալ՝ իւր միացոյց Բանն Աստուծոյ եւ եղեւ մարդ, վասն այսորիկ ասացաւ եթե՝ Բանն մարմին եղեւ։ 76 Եւ դարձեալ զոր ասեմք, եթե մարդ եղեւ, նման է այնմ, զոր ասէ Յովէլ մարգարէ. Հեղից յոգւոյ իմոյ ի վերայ ամենայն մարմնոյ. միթե ի վերայ անասնոց եհեղ զշնորհս Հոգւոյն. այլ ի վերայ մարդկան բանաւորաց։ 77 Ըստ այսմ աւրինակի է, զոր ասեն եթե՝ Բանն մարմին եղեւ։ 78 Եւ դարձեալ որ ասէ եթե՝ մարդ եղեւ Տէրն ամենայնի։ 79 Այս միտք եւ մէկնութիւնք են, զոր ասէ աւետարանիչն Յովհաննէս եթե՝ Բանն մարմին եղեւ։    80 Շատ եւ բաւական է բանս այս յամաւթ առնել եւ զայնոսիկ, որք ասեն, թե յառաջ քան զՄարիամ առնուլն զմարմինն՝ էր ընդ Բանին, եւ յառաջ քան զմարմնանալ Բանին Աստուծոյ հոգի մարդոյ էր ընդ նմին, եւ յառաջ քան ի Մարիամայ ծնանելն բազում անգամ գալուստ ասեն Բանին Աստուծոյ յաշխարհ։ 81 Արդ, լռեալ դադարեսցին ընդվայրայած անամաւթ բերանք նոցա։    82 Եւ դարձեալ այնք, որ ասեն. ոչ էր ընդունիչ մահու մարմինն, վասն զի, ասեն, յանմահութենէն Աստուծոյ էր նա։ 83 Իսկ եթե ոչ մեռաւ մարմինն տէրունական, զիարդ Պաւղոս աւանդէ Կորնթացւոցն, զոր եւ ինքն ընկալաւ. Քրիստոս, ասէ, մեռաւ վասն մեղաց մերոց, ըստ Գրոց։ 84 Եւ արդ, որպէս յարեաւ՝ որ ոչն մեռաւ։ 85 Եւ դարձցին յետս եւ ամաչեսցեն ամենեքեան, որք խաւսին զանաւրէնութիւն։    86 Եկայք այսուհետեւ ըմբերանեսցուք զայնոսիկ, որք իշխեցին ասել, եթե Երրորդութիւնն չորրորդութիւն լինի, եթե ասեմք, եթե ի Մարիամայ է մարմինն. եւ թե մի բնութիւնք ասեմք ամէն՝ Բանին եւ մարմնոյն, մնայ Երրորդութիւնն երրորդութիւն։ 87 Ապա թէ ասեմք մարդկեղէն բնութիւն ի Մարիամայ, հարկ է եթե աւտար իմն բնութիւն մերձեցուցանեմք, եւ միանալ Բանին ընդ մարմնոյն իւրում ասեն չորրորդութիւն յԵրրորդութեանն լինել՝ վասն յաւելուածոյ մարմնոյն ի Բանն։ 88 Եւ զայս այսպէս ասելով՝ ոչ իմանան, եթե ինքեանք զարկուցեալք յաղթահարին. զի եթե ոչ ի Մարիամայ իցէ մարմինն, այլ մի բնութիւն Բանին եւ մարմնոյն, որպէս ասեն ինքեանք, յորմէ փախչին՝ զնոյն չորրորդութիւն քարոզեն։ 89 Եւ արդ, եկայք ասասցուք. Որդի ապաքէն մի բնութիւն է եւ էութիւն Հաւր, որպէս եւ սուրբ հարքն ի Նիկիա դաւանեցին, եւ թեպէտ եւ մի բնութիւն է, ոչ եթե ինքնն Որդի Հայր, այլ ինքնն Որդի Հաւր ասի. եւ ահա մի բնութիւնս երեւեցան երկու անձինք կատարեալք եւ մի էութիւն՝ երկու ինքնութիւնք։ 90 Այսպէս եւ մի բնութիւն մարմնոյն եւ Բանին Աստուծոյ ոչ ինքն նոյն Բան, այլ այլում ընկեր Բանին, եւ թե ընկեր Բանին եւ նոյն բնութիւն մարմնոյն, որպէս եւ ասենն, նոքա արարին զԵրրորդութիւնն չորրորդութիւն։ 91 Այլ ճշմարիտ Երրորդութիւնն կատարեալ եւ անքակ է, եւ ոչ ընդունի զոք յաւելուած, որպէս թէ ինքնն անկատար իցէ, եւ ոչ զայլ ոք Բանն Աստուծոյ ընկերակից ընդ իւրում բնութեանն ընդ ինքեան աներեւոյթ մարմին ունի։ 92 Արդ, զիարդ եւ սոքա քրիստոսեանք անուանեսցին, որ զայլ ոմն էակից Աստուածութեանն համաբուն ի մտաց իւրեանց կարծեցին եւ ասեն։ 93 Եւ դարձեալ, ընդդէմ Գրոց հակառակին եւ ի ներքս հերձուածս եւ պատառմունս արկանեն. զի Գիրք ասեն, եթե ի Մարիամայ էառ զմարմինն մարդկեղէն Փրկիչն մեր՝ Բանն Աստուծոյ, եւ նոքա չորրորդութիւն ի ներքս արկանել իշխեցին, եւ յաւելուածս իմն զմարմին Աստուածութեանն առնեն, եւ զոյգ եւ հաւասար Արարչին զարարածսն։ 94 Եւ Աստուածութեանն, որպէս թերացելոյ, յաւելուածս համարեն, եւ ոչ իմանան, եթե ոչ ի կատարումն ինչ Աստուածութեանն եւ առ կարաւտութիւն ինչ Բանն մարմին եղեւ, այլ զի զմեռելութիւնս մեր կենդանացուսցէ։ 95 Եւ ոչ եթե կատարեալ Բանն անկատար իցէ, վասն այնորիկ ծնաւ ի Մարիամայ, այլ զի զմարդկեղէն բնութիւնս փրկեսցէ ի մեղաց։ 96 Որպէս ոչ իմանան, եթե Բանիւ եղեւ փրկութիւն մարմնոյն եւ կենդանութիւն։ 97 Արդ, զիարդ յաւելուած. որ եղեւ կենդանի մարմինն՝ Բանին կենդանարարի լինէր։ 98 Մանաւանդ թե եւս առաւել մարդկութեան բնութեանս եղեւ յաւելուած հաղորդութիւն եւ միութիւն Բանին. քանզի մարմինն ի մահկանացուէ եղեւ անմահ եւ ի շնչաւորէ եղեւ հոգեւոր, եւ որ յերկրէ եղեալն էր՝ վերացաւ էանց ընդ դրունս երկնից, եւ որ հողեղէնն էր՝ եղեւ անմահ եւ, ելեալ յերկինս, նստաւ ընդ աջմէ Հաւր։ 99 Այլ Երրորդութիւնն, եւ թեպէտ եւ էառ ի Մարիամայ մարմին Բանն՝ Երրորդութիւն կատարեալ է, ոչ ընդունի զյաւելուածս եւ զթերութիւնս, այլ միշտ ի կատարելութեանն իւրում էր եւ է, որ յԵրրորդութեանն միութիւն ճանաչի, եւ այսպէս յեկեղեցւոջ մի Աստուած քարոզի։ 100 Արդ, վասն այսր ամենայնի լռեալ կարկեսցին հերձուածաւղքն։    101 Ասասցուք եւ առ այսոսիկ, որք ասենն, եթե որ ի Մարիամայ մարմինն էր՝ ոչ նա Քրիստոս եւ ոչ Տէր եւ ոչ Աստուած։ 102 Եթե, որպէս ասեն, եթե ոչ տէրունական մարմին էր եւ ոչ Աստուած Բանն ի նմա էր, զիարդ իսկ եւ իսկ ծնեալ ի Մարիամայ՝ կոչեցաւ Էմանուէլ, որ թարգմանեալ կոչի՝ ընդ մեզ Աստուած։ 103 Որպէս դարձեալ եւ Պաւղոս, եթե ոչ Բանն էր ի մարմնին՝ զիարդ Հռովմայեցւոցն գրէ, ասելով։ 104 Յորոց եւ Քրիստոս ըստ մարմնոյ, որ է ի վերայ ամենեցուն Աստուած՝ աւրհնեալ յաւիտեանս, ամէն։ 105 Արդ, եկեալ խոստովանեսցին, եթե յանցեան եւ մեղան, եւ դաւանեալ՝ հաւասարելով ընդ մեզ, ասասցեն, եթե խաչեալն է Աստուած, եւ հաւանեալ հաւատասցեն ամենայն աստուածեղէն Գրոց։ 106 Մանաւանդ Թովմա, որ ետես զտեղի բեւեռացն, մեծաձայն գոչեաց՝ ասելով. Տէր իմ եւ Աստուած իմ. Աստուած եւ Տէր փառաց եւ ի չարչարելումն ի մարմնին։ 107 Իսկ մարմին չարչարեալ մեռաւ բեւեռեալ ի խաչին, եւ ի խոցելն գեղարդեամբ՝ բղխէր ի կողիցն չարչարական մարմնոյն արիւն եւ ջուր. տաճար Բանին Աստուծոյ չարչարեալ մարմինն՝ լցեալ եւ միացեալ ընդ աստուածութեան Բանին, եւ զչարչարանս իւրոյ մարմնոյն Որդին Միածին Աստուծոյ իւր համարեալ, եւ ինքն անախտ եւ անչարչար էր յիւրում մարմնին չարչարականի։ 108 Վասն այսորիկ արեգակն տեսեալ զԱրարիչն իւր, այսինքն զԲանն Աստուած, ի խաչ ելեալ եւ թշնամանեալ զտէրունական մարմինն՝ յինքն ամփոփեաց զլուսաւորութիւն ճառագայթիցն իւրոյ, արար խաւար ամենայն աշխարհի։    109 Յապականութիւն։    110 Եւ դարձեալ մարմնոյն Բանին Աստուծոյ, որ ըստ բնութեան մարմնոյն էր մահկանացու՝ Բանն, որ ի մարմնին ի վեր քան զբնութիւնն մահկանացու մարմնոյ, արար զմարմինն իւր անմահ եւ անապականացու, եւ լռեցոյց եւ ջնջեաց ի մարմնոյն զբնական մահն եւ զապականութիւն. վասն զի զգեցեալ եւ միացուցեալ էր իւր զմարմինն Բանն Աստուած, որ ի վեր է քան զբնութիւն մարդկան. վասն որոյ եղեւ մարմին անապական, եւ յաղթահարեցաւ մահ ի բնութեան մարմնի մահկանացուի. վասն զի Բանիւն Աստուծոյ կեանք թագաւորեցին ի նմա։    111 Ասասցուք դարձեալ եւ վասն այնոցիկ, ոյք յանդգնեալ ասեն, եթե որպէս ի մի ի մարգարէիցն եմուտ ի նա Բանն։ 112 Զսոսա եւս դիւրագոյն է յանդիմանել, վասն զի առաջի ամենեցունց ի կուսական արգանդէ ծնաւ Բանն մարմնացեալ։ 113 Եթե էր լիեալ իբրեւ զմի ի մարգարէիցն Քրիստոս, ընդէր ի կուսէ ծնանէր, եւ ոչ յառնէ եւ ի կնոջէ, որպէս ամենայն մարգարէք եւ սուրբք, եւ ընդէր նորա մահն ասի վասն մեր ամենեցուն, իսկ այլոց մարգարէիցն եւ սրբոցն ոչ նոյնպէս։ 114 Եւ ընդէր միայն ի գալստեան Բանին, որ մարմնացաւն ի Մարիամայ, ասի, եթե ի վախճան աշխարհիս այսորիկ խաւսեցաւ ընդ մեզ Որդւովն իւրով. իսկ այլոց մարգարէիցն եւ սրբոցն, որ յառաջ քան զնա էին եւ կամ յետոյ՝ զիւրաքանչիւր ծնունդս ծնան եւ զիւրաքանչիւր մահ մեռան, եւ ոչ ասի վասն նոցա, եթե Բանն Աստուծոյ, եւ ոչ՝ ի կուսէ, եւ ոչ վասն մեր ամենեցուն զմահ ճաշակեալ։ 115 Եւ դարձեալ, առաքեալն ասէ. Ամենեքեան ննջեցին, եւ ոչ եւս ընկալեալ զհատուցմունս, այլ մեզ մնան. իսկ որ ի Մարիամայն՝ միայն յարեաւ յերիր աւուր եւ արար փրկութիւն ամենայն տիեզերաց։ 116 Եւ եթե նման արդարոցն էր, ընդէր որ ի Մարիամայն ծնաւ՝ նա միայն ասի Էմանուէլ. որ էր մարմինն միացեալ եւ լցեալ աստուածութեամբն եւ ծնանէր յԱստուածածին Կուսէն, քանզի Եմանուել, որ թարգմանեալ կոչի՝ ընդ մեզ Աստուած։ 117 Եւ դարձեալ՝ ամենայն սուրբք կերան եւ վաստակեցան եւ մեռան. եւ ոչ ասի որպէս վասն նորա, եթե եկեր եւ վաստակեցաւ եւ մեռաւ, ոչ զինքեան ինչ պէտս, այլ վասն մեր ամենեցուն։ 118 Եւ դարձեալ՝ վասն իւրաքանչիւր սրբոցն ինչ ոչ վասն ուրուք ի նոցանէն ասացաւ. իսկ որ ի Մարիամայն է՝ վասն նորա միայն ասացեալ է, եթե Բանն մարմին եղեւ, որով երեւեցաւ, թե առ սուրբսն տուաւ ի Բանէն Աստուծոյ շնորհք մարգարէութեան, իսկ որ ի Մարիամայն էր՝ ինքն Բանն իւր մարմին էառ եւ ծնաւ մարդ կատարեալ, ըստ բնութեան եւ ըստ էութեան Բանն Աստուծոյ հաւասար Հաւր, եւ ըստ մարմնոյն ի զաւակէ Դաւթի. եւ մարմնոյն ի Մարիամայ եղեալ, որպէս ասաց Պաւղոս ի սկզբան ի Հռովմայեցւոց թղթին։ 119 Զսա եւ Հայր եցոյց յէջն Յորդանանու եւ ի Թաբաւրական լերինն եւ ասէ. Սա է Որդի իմ սիրելի, ընդ որ հաճեցայ։ 120 Զսա արիանոսք ուրացան եւ հերձուածողք, եւ հաւատացեալ երկրպագեմք սմա, եւ ոչ բաժանեմք զՈրդի ուրոյն եւ Բանն ուրոյն, այլ զնոյն ինքն Բանն գիտեմք ճշմարիտ Որդի Աստուծոյ, որով ամենայն ինչ եղեւ, մեք փրկեցաք եւ տիեզերք ամենայն փառաւորութիւն Հաւր մատուցանեն։    121 Այլ եւ ես ընդ այս զարմացեալ էի, թե որչափ յայտնի եղեն իրք, զիարդ դուք գայիք ի մեծ հակառակութիւն, մինչեւ առ մեզ եւս հասանել. այլ փա՜ռք Աստուծոյ, զի թեպէտ եւ տրտմեցաք ի վերայ գրելոցս եւ մեկնութեանցս, եւս առաւել ուրախ եղաք վասն այնոցիկ, որք եկին ի ձէնջ առ մեզ, զի միաբանեցան ընդ մեզ եւ խաղաղութեամբ արձակեցան առ ձեզ, խոստովանելով զբարեպաշտութիւն եւ զուղղութեան հաւատ։ 122 Եւ զայս, զոր գրեցի առ ձեզ, ոչ բազում ինչ ի միտ ածելով, այլ սակաւ բանիւ հարկեցայ գրել, զի մի լռութեամբս տրտմեցուցից զձեզ, այլ ի ձեռն սակաւ գրոյս միաբանեալ ընդ ձեզ՝ միաբանութեամբ զուրախութիւն ընկալցուք։ 123 Նախ աղաչեմք զԱստուածասէր լաւութիւնդ Քո եւ երկրորդ անգամ զայնոսիկ, որ լսեն զբան թղթոյս՝ հանդերձ մտաւորութեամբ եւ բարեկամութեամբ ընդունել զասացեալսդ։ 124 Եւ թե իցէ պակաս եւ նուազ դէմք ասացելոցդ՝ դուք եղբայրաբար ուղղեսջիք եւ առ իս տաջիք բերել. եւ թե իցէ ինչ տգիտաբարադիր բանիցն, զոր ոչ ունի զարժանն կատարելութեան՝ շնորհեսցէ մեզ, գիտացեալ զամենեցունց զբնութեան մարմնոյն զտկարութիւնս եւ զտգիտութիւն. զի հաւատով փառաւորեմք զԱստուած, այլ ոչ եթե քննութեամբ ինչ ի վերայ բնութեան Աստուածութեանն հասանել ինչ կարասցուք։1 Այսոքիկ են խորհրդածութեան բանք Սրբոյն Գրիգորի Սքանչելագործի, եպիսկոպոսին Նէոյկեսարու՝ յայտնեալ Հաւատամք։    2 Մի Աստուած, Հայր կենդանի Բանին, էական իմաստութեանն եւ զաւրութեան կերպարան իւրոյ. կատարեալ կատարելոյ ծնաւղ, Հայր Որդւոյ Միածնի։ 3 Մի Տէր միայնոյ, Աստուած յԱստուծոյ, կերպարան եւ պատկեր Աստուածութեանն, Բանն գործաւոր, իմաստութիւն պարառական ամենեցուն ընդ լինելութեամբ անկելոցն եւ զաւրութիւն, բոլոր էիցս արարաւղ. Որդի ճշմարիտ ճշմարտոյն, անտեսանելի անտեսանելւոյն. անապական անապականին, անմահ անմահին, մշտնջենաւոր մշտնջենաւորին։ 4 É եւ Որդւով երեւեալ յայտնապէս մարդկան, պատկեր Որդւոյ, կատարեալ կատարելոյ, պատճառ կենդանեաց, սրբութիւնք սրբութեանց շնորհաւղ, որ ծանուցանի Հայր, որ ի վերայ ամենեցուն եւ յամենեսին, եւ Որդի Աստուած, որով ամենայնք։ 5 Երրորդութիւն կատարեալ փառաւք եւ մշտնջենաւորութեամբ եւ թագաւորութեամբ՝ անբաժանելի եւ անաւտարելի. ոչ ստեղծական ինչ եւ ոչ ծառայական Երրորդութեանն, եւ կամ ի ներքս ածական, որպէս թէ յառաջագոյն ինչ ոչ եղելոյ զկնի ի ներքս ածաւ։ 6 Եւ ոչ երբէք նուազեաց Որդի ի Հաւրէ, եւ ոչ յՈրդւոյ Հոգի, այլ անփոփոխելի եւ անայլայլելի Երրորդութիւնն միշտ։   7 Յաղագս Երրորդութեանն՝ Նորին, գ.։    Բայց մեք երկիրպագանեմք Հաւր եւ Որդւոյ եւ Սուրբ Հոգւոյն. Աստուած զՀայր, Աստուած զՈրդի, Աստուած, եթե ոչ զայրանաս, զՍուրբ Հոգին. մի բնութիւն երիցն առանձնաւորութեանցն՝ իմանալեաց եւ կատարելոց, ըստ ինքեան էութիւնս բաժանեցելոյ աստուածութեամբն։    8 Մեկնութիւն հաւատոյ. Նորին։    9 Այսպէս հաւատամք եւ խոստովանիմք զՍուրբ Երրորդութիւնն ի միաւորութիւն անդ՝ առանց խառնակութեան, նոյնպէս զսուրբ Միաւորութիւնն յերրորդութիւն անդ՝ անհատաբար եւ անսկզբնաբար եւ անբաժանաբար։ 10 Քանզի, որպէս անխառնելի է Սուրբ Երրորդութիւնն, այսպէս եւ անբաժանելի. անխառնելի է յաղագս իւրաքանչիւր յատուկ բնութեանն, իսկ անբաժանելի, վասն զի ամենակալ է Հայր, ամենակալ է Որդի, ամենակալ է եւ Հոգին Սուրբ՝ անորոշաբար, մշտնջենաբար։ 11 Քանզի երեք էութիւնքն մի են Սուրբ Երրորդութեանն՝ անարատք, անխառնք, անհատք, անբաժանելիք, անսկզբունք, մշտնջենաւորք, համագոյականք, անհասանելիք, որպէս եւ գրեալ է. Մեզ մի է Աստուած՝ Հայր, յորմէ ամենայն. նմա փա՜ռք յաւիտեանս։    12 Նորին՝ Մասին Հաւատոյ. ե.։    13 Եւ է Աստուած ճշմարիտ, անմարմին ի մարմնի երեւեալ, կատարեալ ճշմարտութեամբ եւ աստուածային կատարելութեամբ. ոչ երկու դէմք եւ ոչ երկու բնութիւնք, քանզի եւ ոչ քառս երկրպագել ասեմք զԱստուած եւ զՈրդին Աստուծոյ, եւ ոչ զմարդ եւ զՀոգին Սուրբ։ 14 Սակս որոյ նզովեմք զայսպիսի ամպարշտաւղս, որք մարդ յաստուածային փառաբանութիւնն դնեն։ 15 Զի մեք ասեմք՝ մարդ եղեալ զԱստուծոյ Բանն առ փրկութիւն մեր, զի նմանութիւն զերկնայնոյն առցուք եւ աստուածազգեսցուք առ նմանութիւն՝ ըստ նմանութեան ճշմարիտ Որդւոյ Աստուծոյ, իսկ ըստ Մարիամայ՝ Որդւոյ մարդոյ, Տեառն մերոյ Յիսուսի Քրիստոսի։    16 Նորին՝ Յաղագս մարմնանալոյ Աստուծոյ Բանին, եւ Հաւատոց. զ.    17 Աստուծոյ շնորհաւորապէս պարտ է հաւատալ յաղագս մարմնանալոյն եւ մարդացելոյ Որդւոյն Աստուծոյ՝ Տեառն մերոյ Յիսուսի Քրիստոսի, աւրինացն յառաջագոյն գուշակեալ, մարգարէիցն վկայեալ, յառաքելոցն քարոզեալ, եւ նորին Տեառն բանիւ վարդապետեալ եւ գործով զինքն երեւեցուցեալ։    18 Ճառք ԺԲ. գլխոց նզովից։    19 ա. Եթե ոք ասիցէ՝ կարծեաւք երեւեալ զՔրիստոս աշխարհի, եւ ոչ խոստովանի զնա մարմնով եկեալ, որպէս եւ գրեալ է նզովեալ լիցի։    20 բ. Եթե ոք ասիցէ առանց հոգւոյն կամ առանց մտաց զմարմինն Քրիստոսի, եւ ոչ խոստովանիցի զնա ըստ ամենայնի կատարեալ՝ զմի եւ զնոյն, որպէս եւ գրեալ է, եղիցի նզովեալ։    21 գ. Եթե ոք ասիցէ մասն մարդոյ առեալ Քրիստոսի, եւ ոչ խոստովանեսցի զնա նմանութեամբ ըստ ամենայնի՝ առանց մեղաց, որպէս եւ գրեալ է, նզովեա՜լ։    22 դ. Եթե ոք ասիցէ փոփոխելի կամ այլայլելի զՔրիստոս, եւ ոչ խոստովանեսցի զնա հոգւով անապական մարմնով, որպէս եւ գրեալ է, եղիցիÉ։    23 ե. Եթե ոք ասիցէ մարդ կատարեալ զՔրիստոս, բաժանելով զԱստուածն Բան, եւ ոչ խոստովանի մի Տէր զՅիսուս Քրիստոս, որպէս եւ գրեալ է, եղիցի նզովեալ։    24 զ. Եթե ոք ասիցէ փրկեալ զՔրիստոս, եւ ոչ խոստովանի զնա փրկիչ աշխարհի եւ լոյս տիեզերաց, որպէս եւ գրեալ է, նզովեա՜լ եղիցի։    25 է. Եթե ոք ասիցէ՝ այլ է, որ չարչարեցաւն, եւ այլ է, որ ոչն չարչարեցաւ, եւ ոչ խոստովանի զնա առանց չարչարանաց՝ զԲանն մարմնով իւրով չարչարեալ առանց փոփոխելոյ, որպէս եւ գրեալ է, եղիցի նզովեալ։    26 ը. Եթե ոք ասիցէ՝ այլ նախ քան զյաւիտեանս Որդին Աստուծոյ, եւ այլ է որ ի վախճանի, եւ ոչ խոստովանի զնա, որ յառաջ քան զյաւիտեանս՝ զնոյն եւ ի վախճանի, որպէս եւ գրեալ է, եղիցի նզովեալ։    27 թ. Եթե ասիցէ ոք ի սերմանէ առն ծնեալ զՔրիստոս ի Կուսէն, որպէս զամենայն մարդ, եւ ոչ խոստովանի զնա ի Հոգւոյն Սրբոյ եւ սրբոյ Կուսէն մարմնացեալ եւ մարդացեալ՝ ի զաւակէ Դաւթի, որպէս եւ գրեալ է, նզովեալ եղիցի։    28 ժ. Եթե ոք ասիցէ մարդ կատարեալ առեալ Քրիստոսի, իբրեւ զմի ոք ի մարգարէիցն, եւ ոչ խոստովանի զնա մարմնով ի Կուսէն լեալ մարդ, ի Բեթղեէմ ծնեալ, ի Նազարեթ սնեալ եւ զարգացումն հասակի ընկալեալ, եւ ժամանակաց թիւ արարեալ, Յորդանիս մկրտեալ եւ ի Հաւրէ վկայեալ, որպէս եւ գրեալ է, նզովեա՜լ եղիցի։    29 ժա. Եթե ոք ասէ զմարմինն Քրիստոսի նորին բնութեան աստուածութեանն, եւ ոչ խոստովանի զնա ի կերպարանի Աստուծոյ նախ քան զյաւիտեանս, եւ զինքն թափելով՝ զկերպարանս ծառայի առեալ, որպէս եւ գրեալ է, նզովեա՜լ։    30 ժբ. Եթե ոք ասէ անստացական զմարմինն Քրիստոսի, եւ ոչ խոստովանի զնոյն զանեղ Աստուած Բանն ի ստացական մարդկութենէս զմարմնաւորութիւն եւ զմարդկանալն ցուցեալ, որպէս եւ գրեալ է, եղիցի նզովեալ։    31 Մեկնութիւն ԺԲ. գլխոց՝ ի ԲԺ. երորդէն սկսեալ, ի ներքուստ մինչեւ յառաջինն։    32 ժբ. Որպէս արդեւք անստացական ասէ ոք զմարմինն. քանզի անեղն անխոցելի է, անչարչարելի, անշաւշափելի. իսկ Քրիստոս ի մեռելոց յարուցեալ՝ զտեղիս բեւեռացն եւ զխոցումն տիգին եւ զշաւշափումն մարմնոյն ցուցանէր աշակերտացն, եւ դրաւքն փակելաւք ի ներքս մտեալ՝ այլ զի ցուցցէ զաստուածութեանն գործ եւ զմարմնոյն ճշմարտութիւն։    33 ժա։ 34 Զիարդ եւ յետ ժամանակին մարմին նորին բնութեանն լինիցի՝ անժամանակ Էի Աստուածութեանն. քանզի նոյն բնութեամբ՝ որ նոյն է էութեամբ եւ մշտնջենաւորութեամբ, անփոփոխաբար։    35 ժ. Զիարդ ասիցեն մարդ կատարեալ առեալ Քրիստոսի, իբրեւ զմի ի մարգարէիցն, նորին Քրիստոսի մարդ եղելոյ ի Կուսէն մարմնով. յաղագս որոյ գրեալն է եթե՝ Առաջին մարդն յերկրէ հողեղէն. վասն զի ստեղծեալ յերկրէ՝ յերկիր չոգաւ, երկրորդ մարդ լիեալ յերկինս, եւ ասի առաջին Ադամ, որպէս խոստովանի, եթե յառաջնմէն երկրորդն ըստ մարմնոյ. յաղագս որոյ եւ մարդ եւ որդի մարդոյ Քրիստոս։ 36 Այսպէս վկայի, եթե երկրորդն առաջնոյն փրկիչ. վասն որոյ եւ եկն ի յերկնէ իջեալ Բանն եւ մարդ լիեալ՝ յերկինս ել, եւ ասի յերկնէ երկրորդ Ադամ։    37 թ. Զիարդ ասիցէ ոք արդեւք ի սերմանէ առն լիեալ զՔրիստոս ի Կուսէն սրբոյ. քանզի հրեշտակն, որ աւետարանեաց՝ ի Հոգւոյն Սրբոյ ասաց. եւ Մարիամ ասէ. Զիարդ լինիցի, զի զայր ոչ գիտեմ։ 38 Վասն որոյ դարձեալ՝ Զաւրութիւն Բարձրելոյն հովանի լիցի քեզ, եւ՝ Որ ծնանելոցն է սուրբ է եւ Որդի Բարձրելոյ։ 39 Եւ Յովսեփայ ասէ։ 40 Մի երկնչիր առնուլ զՄարիամ կին քո, զի ի նմայն ծնեալն ի Հոգւոյն Սրբոյ է. ծնցի որդի եւ կոչեսցի անուն նորա Էմանուէլ՝ ընդ մեզ Աստուած։    41 ը. Որպէս արդեւք լինիցի այլ նախ քան զյաւիտեանս Որդին Աստուծոյ, եւ այլ որ ի վախճանի, ինքնին Տեառնն ասացեալ. Յառաջ քան զԱբրահամ եմ ես. եւ թե՝ ի Հաւրէ ելի եւ եկի, եւ դարձեալ երթամ առ Հայր իմ։    42 է. Որպէս արդեւք ասիցէ՝ այլ է որ չարչարեցաւն, եւ այլ է, որ ոչ չարչարեցաւ. Տէրն ասէ. Պարտ է Որդւոյ Մարդոյ բազում չարչարել եւ մեռանել եւ յերրորդ աւուր յառնել. եւ՝ Յորժամ տեսանիցէք զՈրդի Մարդոյ նստեալ ընդ աջմէ Հաւր. եւ՝ Յորժամ եկեսցէ Որդի Մարդոյ փառաւք Հաւր իւրոյ։    43 զ. Զիարդ ասիցէ ոք արդեւք փրկեալ զՔրիստոս. իւր Տեառնն ասացեալ է. Ես եմ կեանք. Ես եկի, զի զկեանս ունիցին. եւ՝ Որ հաւատայ յիս, զմահ մի տեսցէ, այլ ընկալցի զկեանսն յաւիտենականս։    44 ե. Զիարդ ասիցէ ոք արդեւք մարդ կատարեալ զՔրիստոս՝ բաժանմամբն զմարդն եւ զԱստուածն Բանն. ինքն իսկ Տէրն ասէ. Ընդէր կամիք զիս սպանանել՝ այր, որ զճշմարտութիւնն ձեզ խաւսեցայ. եւ՝ Զոր լուայ ի Հաւրէ։ 45 Զի ոչ եթե զմարդն ետ յաղագս մեր, այլ զինքն մատնեաց վասն մեր. վասն որոյ ասէ. Քակեցէք զտաճարս զայս, եւ յերի աւուրս յարուցանեմ զդա. քանզի նա ասէր յաղագս տաճարի մարմնոյ իւրոյ։    46 դ. Զիարդ ասիցէ ոք փոփոխելի կամ այլայլելի զՔրիստոս՝ իւր Տեառնն ասացեալ. Ես եմ, եւ ոչ փոփոխիմ. եւ դարձեալ՝ Ոչ հոգին նորա թողաւ ի դժոխս եւ ոչ մարմին նորա ետես զապականութիւն։    47 գ. Զիարդ արդեւք ասիցէ ոք փոփոխելի կամ այլայլելի եւ կամ մասն առեալ Քրիստոսի. իւր Տեառնն ասացեալ է. Զանձն իմ դնեմ յաղագս ոչխարացն, եւ՝ Մարմին իմ ճշմարիտ կերակուր եւ արիւն իմ ճշմարիտ ըմբելի, եւ՝ Որ ուտէ զմարմին իմ եւ ըմբէ զարիւն իմ ունի կեանս յաւիտենականս։    48 բ. Զիարդ ասիցէ ոք արդեւք առանց հոգւոյ կամ առանց մտաց զմարմինն Քրիստոսի. քանզի խռովութիւն եւ տրտմութիւն եւ հոգք ոչ մարմնոյ առանց հոգւոյ, եւ ոչ հոգւոյ առանց մարմնոյ, եւ ոչ աստուածութեանն անփոփոխելոյ, եւ ոչ կարծեացն ցոյցք, եւ ոչ մարդկային տկարութեանս խնդիր, այլ ըստ մեզ չարչարանացս ցոյցս յինքեան առնէր Բանն, ընդունելով զչարչարականն, որպէս եւ գրեալ է՝ Նա զտկարութիւնս մեր էառ եւ զհիւանդութիւնս մեր եբարձ։ 49 Վասն զի խռովութիւն եւ տրտմութիւն եւ հոգք՝ հոգւոյն են ախտք, իսկ աշխատութիւն եւ քուն եւ խոցումն մարմնոյ՝ տկարութիւն մարմնոյ է։    50 ա. Զիարդ ասիցէ ոք արդեւք կարծեաւք երեւեալ զՔրիստոս աշխարհի, որ ի Բեթղեէմ ծնաւ եւ ի թլփատութիւն մարմնոյ ածաւ, ի Շմաւոնէ բարձաւ եւ երկոտասան ամ ծնաւղացն հնազանդեաց, եւ Յորդանիս մկրտեցաւ եւ ի խաչին բեւեռեցաւ եւ ի մեռելոց յարեաւ։ 51 Վասն որոյ, թեպէտ եւ ասի՝ Խռովեցաւ հոգւով, տրտմեցաւ անձն իւր, խոցեցաւ մարմնով՝ ըստ մեզ հաստատութիւն չարչարանացն անուանէ, եւ զի ցուցցէ, թե մարդ եղեւ, յաշխարհի մարդկան երեւեցաւ, ըստ նմանութեան՝ առանց մեղաց։ 52 Քանզի ծնաւ ի Բեթղեէմ աստուածավայելչաբար ըստ մարմնոյ. երկնաւոր հրեշտակացն ծանուցեալ՝ զիւրեանց Տէրն աւրհնէին, որ ի մսուր խանձարրաւքն պատեցաւ, որ ասէին՝ Փա՜ռք ի բարձունս, Աստուծոյ, եւ յերկիր խաղաղութիւն։ 53 Ի Նազարեթ սնեալ աստուածավայելչաբար, ի մէջ վարդապետաց նստեալ՝ հիացուցանէր զնոսա իմաստութեամբ, ի տարաժամ հասակի ըստ մարմնոյ, որպէս աւետարանական բանն թուէ։ 54 Յորդանիս մկրտեցաւ, ոչ զի զսրբութիւն ընդունիցի մերձեցեալ, այլ զի սրբութեանն ընդունելութիւն շնորհեսցէ։ 55 Յանապատին փորձեցաւ՝ ոչ փորձութեանցն ի ներքս անկեալ, այլ զմեր փորձութիւնն յառաջ կոչելով, զփորձիչն առաջի արկեալ, զի սնոտի ցուցանէ զփորձաւղն։ 56 Վասն որոյ ասէ. Քաջալերեցարուք, ես յաղթեցի աշխարհի. ոչ զաստուածային մարդն առաջի արկեալ, այլ զիւր մարմինն յաղթող ախտիցն եւ մահու եւ ապականութեան ցուցանելով։ 57 Այլ զինչ. ի ձեռն որոյ մարմնոյ մեղք մտին յաշխարհ, եւ մեղաւքն մահ թագաւորեաց ամենայն մարդկան, ի ձեռն նորին մարմնոյ ըստ նմանութեան դատապարտեցին մեղք ի մարմին, եւ յաղթեցի որ մեղացն վերակացու էր. լուծցէ Փրկիչն զմահն, եւ ոչ եւս թագաւորեալ, եւ խափանեցի ապականութիւն թաղմամբ մարմնոյն, եւ պտուղ յարութեան եւ ցուցցէ եւ սկիզբն արդարութեանն յաշխարհի նահատակեսցի ի ձեռն հաւատոցն, եւ արքայութիւնն երկնից աւետարանեսցի, եւ Աստուծոյ ընդ մարդկան եղիցի հաղորդութիւն։ 58 Յաղագս այսպիսի շնորհի փառաւորեմք զՀայր՝ զտըւաւղն զնոյն ինքն զՈրդին Միածինն վասն աշխարհի կենաց. փառաւորեմք զՈրդի, որ ետ զինքն վասն մերոյ փրկութեան. փառաւորեմք զՀոգին Սուրբ, որ զաւրացուցանէ եւ կենագործէ զմեզ, եւ տա շնորհս Աստուծոյ ի Աստուծոյ հաղորդութիւնն։ 59 Եւ մի քննեսցուք զաւետարանական բանն՝ ցամաք վաճառիւք եւ անբաւ խնդրովք բանակռովութիւն սերմանելով եւ զխարթ եւ զուղիղ բանն հաւատոցն խոշորացուցանելով, այլ մանաւանդ գործեսցուք զգործս հաւատոցն. զխաղաղութիւն սիրեսցուք, զմիաբանութիւն ցուցցուք, զմիաւորութիւն պահեսցուք, զսէր մշակեսցուք, որով գոհացեալ լինի Աստուած, որպէս զի ոչ է մեզ զժամանակս եւ զժամս, զոր Հայր յորում իշխանութեանն եդ՝ գիտել, այլ հաւատալ, թէ եւ ժամանակի է կատարած եւ հանդերձելոց յաւիտենին երեւումն եւ դատաստանին յայտնութիւն, եւ Որդւոյն Աստուծոյ գալուստ եւ գործոց հատուցումն, եւ արքայութեանն Երկնից ժառանգութիւն։ 60 Նոյնպէս եւ ոչ մեր է գիտել՝ զիարդ Որդի Աստուծոյ մարդ եղեւ. քանզի խորհուրդս այս մեծ է, որպէս եւ գրեալ է թէ՝ Զազգն նորա ով պատմեսցէ, զի բառնան յերկրէ կեանք նորա։ 61 Այլ հաւատալ, թէ Որդին Աստուծոյ ճշմարտապէս ծնաւ ըստ մարմնոյ՝ մարդ ըստ գործոց, եւ թէ մեռաւ յաղագս մեր, եւ յարեաւ, որպէս եւ գրեալ է, եւ յերկինս ել՝ նստաւ ընդ աջմէ Հաւր, ուստի եկեսցէ դատել զկենդանիս եւ զմեռեալս, որպէս եւ գրեալ։ 62 Մի գուցէ ի մեր բանակռիւ լինելոյ առ միմեանս՝ հայհոյեսցեն ոմանք զհաւատոյն բան, եւ գայցէ ի վերայ ասացեալսն. Յաղագս ձեր յամենայն ժամ անուն իմ հայհոյի [ի] մէջ հեթանոսաց, եւ ի մարդկան, ընդ որ շրջեցաւ ըստ նմանութեան՝ առանց մեղաց։1 Սրբոյն Բարսղի, եպիսկոպոսի Կեսարու Կապուտկացոց՝ Յաղագս Սուրբ Երրորդութեանն։    2 ԶԱստուած յիշել հանապազ բարեպաշտութիւն է, եւ յագումն ոչ ունի զաստուածասէր հոգի. բայց բանիւ անցանել յաղագս Աստուծոյ յանդգնութիւն է՝ մտաւք բազում չափով յիրացն արժանաւորութենէ ի բաց մնացեալ, եւ դարձեալ բանիւ աղաւտաբար մերձ կացուցանել զիմացեալն։ 3 Արդ, եթե միտք մեր յոլովագոյն ի մեծութենէ ի բաց նուազեալ, իսկ բանն նուազագոյն եւս է եւ քան զնոյն ինքն զմիտսն. զիարդ ոչ հարկաւոր է լռութիւն. մի երբեք բանիցն տկարութեամբ թուեսցի վտանգել եւ յաստուածաբանութեանն սքանչումն։ 4 Արդ, փառաւորելն զԱստուած տենչալի յամենեսին ի բանականսս սերմանեցաւ ըստ բնութեան. իսկ արժանաւորապէս ասել՝ ամենեքեան նուազեն նմանաբար, եւ յաղագս բարեպաշտութեանն բաղձանայ. այլ յայլմէ զանազանեմք, եթե ոչ արդեւք ոք ամպարհաւաճեալ մտամոլոր է զինքն, որպէս եւ կարծել զինքն ի վերայ ծայրագունին ելանել ըմբռմամբ. այլ որքան թուի յառաջատել ի գիտութեամբ, այնքան առաւել զտկարութիւնս իւր զգասցէ։ 5 Այսպիսի էր Աբրայամ, այսպիսի էր Մովսէս, յորժամ զԱստուած տեսանել կարացին, որպէս մարդոյ տեսանել է կարելի. յայնժամ մանաւանդ իւրաքանչիւր ոք զինքն անարգեաց. քանզի Աբրահամ երկիր զինքն մոխիր անուանեաց, իսկ Մովսէս աղաւտաբար ասելով զինքն եւ յամրալեզու. վասն զի տեսանէր զլեզուոյն իւրոյ զտկարութիւն՝ սպասաւորել մեծութեան իմաստիցն ոչ կարացեալ։ 6 Այլ սակայն լսելիք բացան այժմ առ աստուածաբանութեան լսելութիւն, եւ յագումն ոչ է յեկեղեցւոջ այսպիսեաց լսաւորութիւն, հաստատելով զԺողովողին բան եթե՝ Ոչ լցցի ունկն ի լսել. հարկաւոր է ասել՝ ըստ կարի. եւ ասեմք՝ ոչ որքան է Աստուած, այլ որքան մեզ հասանի, եւ ոչ վասն զի զմիջոց երկնի եւ երկրի զետեղի՝ անցանել աչաւք զբովանդակն անկարանամք եւ որքան կարիցեմք տեսանել հրաժարեսցեմք։ 7 Սոյնպէս եւ այժմ սակաւ բանիւք զբարեպաշտութիւնն լցուսցուք, իսկ մեծ բնութեանն թողացուսցուք ունել զամենայն բանի զյաղթանակն. քանզի եւ ոչ հրեշտակացն լեզուք ոք երբեք իցեն եւ ոչ հրեշտակապետացն՝ հանդերձ ամենայնի միասին բանական բնութեամբն ժողովեալք, յոլով մասամբ հասանել կարասցեն, ոչ զի ամենայնի զինքեանս զուգել։ 8 Իսկ դու եթե կամիս յաղագս Աստուծոյ ասել ինչ կամ լսել, թող զմարմինդ քո, թող զմարմնական զգայութիւնս, լքցես զերկիր, լքցես զծով, ի ստորեւ քան զքեզ արասցես զաւդդ, զանց արա զժամուց եւ զժամանակաց բարեկարգութեան որ յերկրի զարդք, ի վերոյ քան զերկին ելցես, զանցցես զաստեղաւք եւ շուրջ զնոսա հրաշալեաւքն՝ զբարեզարդութեամբ նոցա, զմեծութեամբն եւ զպիտոյիւքն, զորս ընձեռեն ամենեցուն, զքաջակարգութեամբ նոցա, զպայծառութեամբն, զդրութեամբն, զշարժմամբն եւ բացատուութեամբ ունին. ըստ ամենայն զանցեալ բանիւ, զերկնաւն ի վեր յառեալ եւ գեր ի վերոյ նորին լինելով՝ յատուկ մտաւք շուրջ տեսցես զանդ գեղեցկութիւնն, զաւրութեանց երկնայնւոյ զպարակցութիւնն՝ զհրեշտակացն, զհրեշտակապետացն, զվերակացութիւնս, զփառս տերութեանցն, զնախանստութիւն աթոռոյն, զզաւրութիւնս, զպետութիւնս, զիշխանութիւնս՝ զանցանելով ըստ ամենայն եւ ի վերոյ քան զբոլոր ստացուածսն. ի վեր հայեսցիս մտաւք եւ խորհրդաւք, գեր ի վերոյ քան զայսոսիկ զմիտսդ ի վեր բարձրացուցեալ՝ իմասցիս զաստուածային բնութիւնն, կացեալ անփոփոխելի, անայլայլելի, անախտ, պարզ, անշարադիր, անբաժանելի, լոյս անմերձանալի, զաւրութիւն անճառելի, մեծութիւն անհասանելի՝ փառս առաւել փայլեալս, բարութիւն ցանկալի, գեղեցկութիւն անհնարելի՝ ուժգնաբար ի վարժեցեալ հոգի մերձանալով։    9 Անդ՝ Հայր եւ Որդի եւ Սուրբ Հոգի անստացական բնութիւն, տիրական արժանաւորութիւն, բնական բարութիւն։ 10 Հայր ամենեցուն սկիզբն, պատճառ գոլով էիցն, արմատ կենդանութեանց. ուստի յառաջ եկն աղբիւր կենաց՝ իմաստութիւն, զաւրութիւն, պատկեր անայլայլելի անտեսանելւոյն Աստուծոյ, ի Հաւրէ ծնեալ Որդի, կենդանի Բան, Աստուած եւ Էն եւ առ Էն Աստուած։ 11 Էն ոչ լինելով գոյացեալ նախ քան զյաւիտեանս, ոչ առստացեալ զՈրդի զկնի, ոչ ստացուած, արարիչ՝ ոչ արարած, ստացաւղ եւ ոչ ստացուած։ 12 Ամենայն էր, որ ինչ է Հայր. Որդի ասացի եւ Հայր, պահեա ինձ զայսոսիկ զառանձնաւորութիւնս. բայց մնալովն ի գոլն Որդի՝ ամենայն է, որ ինչ է Հայր, ըստ իւրում ձայնի Տեառնն՝ ասելով. Ամենայն, զոր ունի Հայր՝ իմ է. քանզի Էին պատկեր է, որ ինչ է նախատպին դիմաց. վասն զի՝ Տեսաք, ասէ աւետարանիչն, զփառս նորա՝ զփառս իբրեւ զՄիածնի առ ի Հաւրէ, լի շնորհաւք եւ ճշմարտութեամբ։ 13 Այս է, ոչ ի պարգեւէ եւ ի շնորհէ տուեալ նմա սքանչելեացն, այլ ըստ բնական հաւասարութեանն ունելով Որդւոյ զհայրենի Աստուածութեանն պատիւ. քանզի առնուլ հասարակ առստացուածն, իսկ ունելն ի բնութենէ ծնիցելոյն յատուկ։ 14 Արդ, իբրեւ Որդի բնաբար ստացաւ զՀաւրն, եւ իբրեւ զՄիածին զբովանդակ ունի յինքեան բովանդակելով, ոչ ուրուք բաժանեցելոյ առ այլ. զի ի նմին իսկ յՈրդւոյ անուանէ վարդապետիմք, զի բնութեան է հաղորդ, ոչ հրամանաւ ստացեալ, այլ ի գոյացութենէն պայծառացեալ՝ անբաժանաբար, անժամանակապէս ընդ Հաւր միաւորեալ, զոյգ բարութեամբ, զոյգ զաւրութեամբ հաղորդ փառացն. քանզի ո այլ կնիք եւ պատկեր բովանդակ յինքեան ցուցանելով զՀայր. եւ որքան զքեզ զկնի այսոցիկ ի մարմնական պատրաստութենէս խաւսի՝ զմարդկային փրկութիւնն տնաւրինելով, Էն մարմնով երեւեալ մեզ ցուցաւ, առաքեալ ասելով զինքն, եւ ոչ կարել յինքենէ առնելոյ, եւ պատուիրան առեալ, եւ որքան այսպիսիք՝ մի քեզ ընձեռեսցեն պատճառս առ ի փոքրկացուցանել զՄիածնին աստուածութիւնն։ 15 Քանզի ոչ առ քո տկարութիւնդ խոնարհումն նուազութիւն պարտի լինել արժանաւորութեան զաւրաւորին. այլ զբնութիւն մեծվայելչաբար, իսկ զխոնարհագոյն բանսն ընկալ տնաւրինաբար։ 16 Յաղագս որոյ, եթե կամեսցուք ի մերձակայիս հաւաստեաւ պատմել, մոռանամք արդեւք զմեզ ինքեան, բազում ինչ եւ անբաւ յոլովութիւն բանից ի ներքս ածեալ ի պատճառ. այլ յառաջիկայն վերստին երթիցուք, զի միտք կարիցին ի նիւթականացն մաքրանալ եւ զամենայն զիմանալի ստացուածն լքանել. որպէս ձուկն ի խորոց ինչ առ վերին երեւութիւնն ղուղեսցուք՝ ի մաքրութիւն ստացուածի լիեալք։    17 Անդ տեսանիցէք զՍուրբ Հոգին, ուր Որդին եւ Հայրն, զամենայն ունելով եւ նա, գոյակից ըստ բնութեանն բարութիւնն, զուղղութիւնն, զսրբութիւնն, զկենդանութիւնն։ 18 Քանզի՝ Հոգի քո, ասէ, բարի. եւ դարձեալ՝ Հոգի ուղիղ. եւ դարձեալ՝ Հոգի քո սուրբ. եւ առաքեալ՝ Աւրէնք հոգւոյն կենդանութեան։ 19 Այսոքիկ ոչինչ ի վերայ ստացեալք նմա, եւ ոչ զկնի լիեալ է, այլ որպէս անբաժանելի է հրոյ ջեռուցանել եւ լուսոյ պայծառացուցանելն, նոյնպէս եւ Հոգւոյն սրբելն եւ կենագործելն՝ ուղղութիւն, բարութիւն։ 20 Արդ, անդ եկաց Հոգին Սուրբ, անդ՝ յերանելի բնութեանն, ոչ ընդ բազումս թուեալ, այլ յԵրրորդութեան նստեալ, միաբար պատմեալ՝ ոչ շուրջ ըմբռնեալ բաղկացութեամբքն։ 21 Քանզի, զորաւրինակ Հայր մի եւ Որդի մի, սոյն[պէս] մի եւ Հոգին Սուրբ։ 22 Իսկ սպասաւորական հոգիքն ըստ իւրաքանչիւրում կարգի բազմութիւն մեզ երեւի դժուարաթուելի։ 23 Արդ, մի խնդրեր ի ստացուածի զառաւելն քան զստացուածն, եւ մի ի վայր ածեր զսրբաւղն ընդ սրբեալսն։ 24 Նա լնու զհրեշտակս, լնու զհրեշտակապետս, սրբէ զզաւրութիւնս, կենագործէ զամենայն։ 25 Սա յամենայն ստացուածս բաժանեալ, յամեն եւ այլազգաբար յայլմէ ընկալեալ՝ ամենեցուն զիւրմէ շնորհսն տայ, եւ ոչ ծախի յընդունաւղսն, եւ ինքնն է աննուազ։ 26 Զորաւրինակ արեգակն պայծառացուցանելով զմարմինս եւ զանազանաբար ըմբռնեալսն, ոչինչ նուազէ յընդունողացն, սոյնպէս Հոգի Սուրբ ամենեցուն զառ յինքենէ շնորհսն ընձեռելով՝ անաղաւտելի մնայ եւ անբաժանելի, զամենեսեան լուսաւորէ առ ի յԱստուծոյ իմաստսն. շնչի ի մարգարէսն, զաւրինադիրն իմաստնացուցանէ, զաւրացուցանէ զթագաւորսն, զքահանայս կատարէ, հաստատէ զարդարսն, պարկեշտացուցանէ զողջախոհս, գործէ զշնորհս բժշկութեան, կենդանիս առնէ զմեռեալս, լուծանէ զկապեալս, ուղղէ զվայրանգեալսն, որդեգրէ զաւտարացեալսն։ 27 Զայսոսիկ վերստին գործէ ծննդեամբ. եթէ զմաքսաւորն ըմբռնէ, հաւատացեալ աւետարանիչ ցուցանէ. եթե ի ձկնորսի լինի՝ աստուածաբան կատարէ. եթե զհալածիչն գտանէ ապաշաւեալ՝ առաքեալ հեթանոսաց գործէ, քարոզ հաւատոյն, անաւթ ընտրութեան։ 28 Սովաւ տկարք զաւրանան եւ աղքատք ճոխանան, տգէտք բանիւ իմաստնագոյնք են քան զիմաստունս։ 29 Պետրոս եւ նա ի տկարութեան մարմնի էր, այլ բնակեցելոյ ի նմա շնորհի Հոգւոյն՝ անկեալ ի մարմնոյն ստուեր զհիւանդութիւնն ի բաց հալածէր աշխատեցելոցն։ 30 Աղքատ Պետրոս եւ Յովհաննէս, զի ոչ ունէին արծաթ եւ ոսկի, այլ շնորհէին ողջութիւն՝ քան զբազում ոսկի պատուականագոյն. վասն զի յոլովից առնլով ոսկի կաղն եւ մուրացիկն, իսկ ի Պետրոսէ ընկալեալ շնորհս՝ դադարեալ ի մուրանալոյ, վազելով իբրեւ զեղջերու եւ աւրհնելով զԱստուած։ 31 Ոչ գիտէր Յովհաննէս զաշխարհիս իմաստութիւնն, այլ խաւսէր զբանս զաւրութեամբ Հոգւոյն, յորս եւ ոչ մի իմաստութեան համեմատել կարէ։ 32 Սա եւ յերկնի եկաց եւ զերկիր ելից, եւ ամենայն ուրեք մերձ է եւ ոչ պարունակի բովանդակ, յիւրաքանչիւրում ընտանենայ եւ բովանդակ է ընդ Աստուծոյ, ոչ սպասաւորաբար պաշտէ զպարգեւսն, այլ ինքնիշխանաբար բաժանէ զշնորհսն. քանզի բաժանէ, ասէ, իւրաքանչիւր ումեք՝ որպէս եւ կամի, եւ առաքի տնաւրինաբար, իսկ մերձ լինի ինքնն իշխանապէս։ 33 Զսա մերձ գոլ յանձինս մեր աղաւթեսցուք, եւ ոչ զմի ժամանակ զմեզ լքանել. շնորհաւք Տեառն մերոյ Յիսուսի Քրիստոսի, որում փա՜ռք յաւիտեանս. ամէն։1 Բարսղի եպիսկոպոսի ուղղափառի եւ Ապաւղինարի հերձուածողի վիճաբանութիւն։    Բարսեղ ասէ։ 2 Մարմին մարդկային ունէր Քրիստոս, թէ ոչ։    3 Ապաւղինար ասէ. Ոչ։    4 Ուղղ. Բնութեամբ, եթե միաւորութեամբ տնաւրէնութեանն։    5 Ապաւղինար ասէ. Միաւորութեամբ տնաւրէնութեանն։    6 Ուղղ ասէ. Ապա ուրեմն բնութեամբ մարդկային, եւ միացուցանելով տնաւրէնութեանն աստուածային։    7 Ապաւղ. Այո։    8 Ուղղ. Եւ համաբնութիւն մեզ։    9 Ապաւղ. Որ ի Մարիամայ մարմինն՝ համաբնութիւն մեզ։    10 Ուղղ. Ձայնակից ուրեմն մեզ լիցիս յայսմ։    11 Ապաւղ. Թե այդպէս՝ այո։    12 Ուղղ. Արդ, տեսցուք յաղագս անձինն։    13 Ապաւղ. Տեսցուք։    14 Ուղղ. Անձնաւոր մարմինն էր, եթե առանց հոգւոյ։    15 Ապաւղ. Հոգեւոր։    16 Ուղղ. Հոգի ունէր՝ յայտ է ահա։    17 Ապաւղ. Ոչ։    18 Ուղղ. Եւ զիարդ հոգեւորն ոչ ունէր հոգի։    19 Ապաւղ. Աստուածային էր հոգեւորութեամբ հոգիացեալ։    20 Ուղղ. Իսկ դու անաստուածութեամբ հոգիացար։    21 Ապաւղ. Բնաբար անձնացայ։    22 Ուղղ. Առանց Աստուծոյ զաւրութեանն։    23 Ապաւղ. Այլ ոչ այսպէս Տէրն. քանզի յայնոսիկ անձն բանական ի մարմնի միանալով՝ հրամանաւ Աստուծոյ մարդ կատարէ. իսկ Քրիստոս ոչ այսպէս. այլ Աստուած Բանն ի մարմնի միացեալ՝ մարդ կատարեաց զԱստուածն։    24 Ուղղ. Ուրեմն զայն ասես աստուածային անձնաւորութիւն։    25 Ապաւղ. Եւ ամենեւին իսկ։    26 Ուղղ. Փոխանակ անձին ուրեմն էր Բանն։    27 Ապաւղ. Այո։    28 Ուղղ. Իսկ ո էր, որ ասէրն. Զանձն իմ ոչ ոք բառնայ յինէն. յորժամ կամիմ՝ դնեմ զնա, եւ յորժամ կամիմ՝ առնում զնա. մարմինն է, եթե Բանն։    29 Ապաւղ. Բանն։    30 Ուղղ. Զոր անձն. զոր ոչ ունէրն, թե զոր ունէրն։    31 Ապաւղ. Զմարդկային կենացն ասէր։    32 Ուղղ. Եւ կարելի զմարդկային կեանսն գոլ առանց մերձաւորութեան անձինն։    33 Ապաւղ. Ամենեւին իսկ. քանզի Աստուած Բանն ինքն ի վերայ երկրի երեւեցաւ եւ ընդ մարդկան շրջեցաւ։    34 Ուղղ. Երեւեցաւ բնութեամբ անտեսանելին՝ զիարդ։    35 Ապաւղ. Մարմնով։    36 Ուղղ. Արդ, որպէս մարմնոյ երեւելն, սոյնպէս եւ անձին շրջելն. անկարելի է բնութեամբ անտեսանելոյն տեսանիլ, եթե ոչ միասցի ի մարմնի, որ կարէն երեւելի լինել, եւ անկարելի բնութեամբ անչարչարելոյն չարչարել եւ շրջել ընդ մարդկան, ոչ միացեալ մարմնի անձնաւորի. իսկ մարմին անձնաւորի հոգի ունել, եթե կամիս եւ եթե ոչ կամիս։    37 Ապաւղ. Մարդ ուրեմն չարչարեցաւ յաղագս մեր։    38 Ուղղ. Մի լիցի. այլ Աստուած կամելով երեւել՝ միացոյց ինքեան մարմին, զկարելին երեւել, եւ կամելով չարչարել՝ միացոյց ինքեան մարմին անձնաւոր, զկարելին չարչարել. ոչ յառաջագոյն զգոյացեալն եւ յայնժամ ըստ առաքինութեան միաւորեալ, եւ ոչ ի մարդոյ պարզաբար Մարիամայ. այլ յառաջագոյն զնա սրբեալ, յայնժամ ի նմա ընկալաւ Աստուծոյն Բան զմարդկութիւնն եւ միացոյց ինքեան ըստ տնաւրէնութեանն՝ հոգեւոր մարմին, որպէս զի գոլ զմի եւ նոյն Աստուած եւ մարդ։    39 Ապաւղ. Անձնաւոր մարմին մարդ է։    40 Ուղղ. Ոչ պարզաբար զհոգեւոր մարմին ասեմ մարդ, այլ մարդկային մարմինն անձնաւոր լիեալ՝ մարդ է։    41 Ապաւղ. Մարդ Յիսուս է։    42 Ուղղ. Միաւորեալ Բանին։    43 Ապաւղ. Ապա ուրեմն ոչ է Յիսուս մարդ։    44 Ուղղ. Առանց Բանի ոչ գիտեմ զնա մարդ եղեալ, քանզի զզոյգութիւնն իւր միաւորութեամբ Բանին ծանեայ։    45 Ապաւղ. Ապա ուրեմն փոխանակ բանականին էր Բանն։    46 Ուղղ. Ոչ, այլ բանականին էր Բանն՝ միաւորելով յինքեան, եւ բանականաւն եկն ի կամաւոր չարչարանս։    47 Ապաւղ. Միտս զմարդոյ ուրեմն ունէր Քրիստոս։    48 Ուղղ. Մի ասեր Քրիստոս բաժանելով զմիտս ունէր. քանզի երկոքին՝ միտքն եւ Բանն, ասի Քրիստոս. եւ այսպէս միտս մարդոյ ասեմ, յորում էր Բանն, որպիսիքս տան բանին, ասացաք՝ մարմին մարդկային բնութեամբ եւ տնաւրէնութեամբ Աստուծոյ. սոյնպէս եւ զանձն բնութեամբ զմարդկային, իսկ տնաւրէնութեամբ զԱստուծոյ, եւ միտս մարդկային՝ բնութեամբ եւ տնաւրէնութեամբ Աստուծոյ։ 49 Եւ զորաւրինակ մարմին նորա ոչ ետես զապականութիւն, սոյնպէս եւ ոչ միտքն արարին զմեղս. եւ որպէս հարկաւոր է բնութեամբ զմարդկային մարմինն եւ յԱդամայ ի մարմնոյ եւ յարենէ ունել զբնութիւնն, նոյնպէս հարկաւոր է զմարդկային անձնն բանական գոլ։ 50 Եւ դարձեալ ասեմ. զորաւրինակ մարմինն բնութեամբ մարդկային էր եւ միաւորութեամբ տնաւրէնութեամբն աստուածային, սոյնպէս եւ միտք՝ բնութեամբ միաւորութեանն աստուածային միտք։    51 Ապաւղ. Երկուք ուրեմն կատարեալ։    52 Ուղղ. Երկուց գոյացութեանցն կատարելոցն միաւորութիւն։    53 Ապաւղ. Երկու կատարեալք մի կատարեալ ոչ լինին։    54 Ուղղ. Առ մարդկան արդեւք անկարելի լինել, բայց առ ի յԱստուծոյ կարելի։    55 Ապաւղ. Զիարդ կարելի։    56 Ուղղ. Որպէս կուսին ծնանելն, որպէս ի վերայ ծովուն գնալն, որպէս դրաւքն փակելովք մարմին թանձրամասն մտանել ի մարմնոյ եւ յոսկերաց հաստատեալն։ 57 Արդ, զորաւրինակ այսոքիկ կարելիք Աստուծոյ, եւ նոյնք։    58 Ապաւղ. Մարդ ուրեմն ծնաւ Մարիամ։    59 Ուղղ. Սոսկ ոչ, այլ Աստուած մարդացեալ. քանզի յառաջագոյն ընդ նմա Տէրն աստուածաբար եւ յայնժամ ի նմանէ տնաւրինաբար մանուկ, յաղագս որոյ եւ Աստուածածին Մարիամ։    60 Ապաւղ. Մարդ ուրեմն խաչեցաւ յաղագս մեր։    61 Ուղղ. Սոսկ ոչ, այլ Աստուած էր Աստուծոյ Որդին, եւ կամեցեալ խաչել յաղագս մեր՝ միացոյց ինքեան մարմին անձնաւոր, բանական՝ զկարելին խաչել հանդերձ կամաւոր չարչարանաւքն։    62 Ապաւղ. Ընդէր ասես խաչեցեալ՝ հանդերձ չարչարանաւք. այլ է խաչն, եւ այլ է չարչարանսն կամաւորս։    63 Ուղղ. Կարի քաջ։    64 Ապաւղ. Զիարդ։    65 Ուղղ. Զի մարմին հոգեւոր խաչել կարէ, իսկ չարչարանս ընդունել կամաւորապէս ոչ կարէ, որ ոչ է հոգեւոր բանական, եւ այս է ամպարշտութիւն ասողացն, եթե հոգի ոչ ունէր. քանզի մարմնոյ ոչ կարացելոյ զգալ զկամաւոր չարչարանսն առանց հոգւոյ, հարկաւոր է Բանին, փոխանակ հոգւոյն լեալ՝ ընդունել չարչարանս, կամ ոչ բնաւ գոլ զգայութիւն կամաւոր չարչարանացն։    66 Ապաւղ. Եւ ոչ չարչարեցաւ Բանն։    67 Ուղղ. Միացուցեալ յինքեան զկարելին չարչարել, որպէս զի գոլ զչարչարանս տնաւրէնութեանն, եւ ոչ բնութեան Բանին. զորաւրինակ վաստակեաց յուղեգնացութեանն՝ ոչ բնութիւն աստուածութեանն, այլ միաւորութիւն տնաւրէնութեանն. սոյնպէս եւ չարչարեցաւ՝ ոչ բնութեամբ աստուածութեանն, այլ միաւորութեամբ տնաւրէնութեանն։ 68 Ապա թէ ոչ, արար զերկին եւ զեկիր առանց աշխատութեան եւ գնայ ի վերայ թեւոց հողմոց, զիարդ արդեւք աշխատեցաւ, եթե ոչ միացոյց ինքեան զկարելին վաստակել մարմինն. զի մարմին առանց հոգւոյ ոչ աշխատի եւ ոչ վաստակէ։ 69 Եւ զորաւրինակ նորա մարմին է, զոր միացոյց ինքեան հոգեւոր մարմին՝ ոչ բնութեամբ, այլ տնաւրէնութեամբ, սոյնպէս նորա աշխատութիւնն, վաստակն ոչ բնութեամբ, այլ տնաւրէնութեամբ միաւորութեանն, եւ նորին չարչարանքն ոչ բնութեամբ. քանզի անչարչարելի է աստուածութիւնն, այլ տնաւրէնութեամբ միաւորութեանն։ 70 Վասն զի յաղագս չարչարանաց է միաւորութիւնն եւ յաղագս փրկութեան չարչարանքն. քանզի կեցուցանել կամելով՝ չարչարեցաւ, եւ չարչարել կամելով՝ միացոյց, եւ միացուցեալ՝ ոչ եթող. զի՝ Սոյնպէս եւ եկեսցէ, զորաւրինակ տեսէք զնա երթեալ յերկինս. եւ՝ Հայեսցին յոր խոցեցինն։    71 Ապաւղ. Այլազգաբար արդեւք ոչ կարէր ապրեցուցանել։    72 Ուղղ. Այլ այնպէս կամեցաւ ապրեցուցանել՝ յիմարութեամբ քարոզութեանն։    73 Ապաւղ. Եթէ զմիտս մարդոյ ունէր՝ կարէր արդեւք մեղանչել։    74 Ուղղ. Եթե ոչ էր միացեալ աստուածութեամբն միտքն՝ այո։    75 Ապաւղ. Փոփոխելի ուրեմն էր Քրիստոս։    76 Ուղղ. Մի լիցի։    77 Ապաւղ. Զի եթե կամէր մեղանչել՝ փոփոխելի էր։    78 Ուղղ. Յիշեա զասացեալսն. քանզի ասացի, եթե ոչ էր միացեալ՝ այո. զի Քրիստոս Յիսուս առանց միաւորութեան ոչ իմանի Քրիստոս Յիսուս, այլ Աստուած Բան եւ Որդի Աստուծոյ գոյացեալ։ 79 Եթե կարասցես գտանել անձնաւոր մարմին առանց միաւորութեան՝ իմա փոփոխումն. ապա թե միանգամայն մարմին՝ միանգամայն Աստուծոյ Բանին մարմին հոգեւոր, բանական, զի խնդրես փոփոխումն։    80 Ապաւղ. Թե զմիտս մարդոյ ունէր, եւ զմոռացումն եւ զանգիտութիւն ունէր եւ մեղանչել կարէր։    81 Ուղղ. Եթե ոչ էր միացեալ աստուածութեամբն՝ այո. եւ դու մի ասեր միտս մարդոյ, քանզի ոչ զայլոյ ուրուք մարդոյ ունէր միտս։    82 Ապաւղ. Եթե զմարդկային միտս ընկալաւ Բանն, զորաւրինակ եւ զմարդկային միտս, զիարդ կարէր մարդկային միտքն ոչ փոփոխել։    83 Ուղղ. Որպէս մահկանացուս այս զգենլով զանմահութիւն՝ ոչ եւս մեռանի, եւ ապականացուն զգենուլ զանապականութիւն՝ ոչ եւս ապականի, սոյնպէս եւ միտք աստուածացեալ, միաւորութեամբ Աստուծոյ Բանին՝ ոչ փոփոխի։    84 Ապաւղ. Ապա ուրեմն եւ սուրբքն անփոփոխելիս ունին զմիտսն։    85 Ուղղ. Ոչ։    86 Ապաւղ. Ընդէր. ոչ ի նոսա էր Բանն։    87 Ուղղ. Այլ ի սուրբսն ոչ ըստ միաւորութեան էր, այլ ըստ Հոգւոյ շնորհի, զանազանաբար ի նոսա նորա զաւրանալով. իսկ աստ ամենայն լիութիւն աստուածութեանն. եւ սուրբքն ընդունակ էին, իսկ աստ Բանն ընկալաւ զմարդկութիւնն։    88 Ապաւղ. Ասաց արեան եւ մարմնոյ, որպէս գրեցաւ։    89 Ուղղ. Սովորութիւն է Գրոց զբովանդակ մարդն մարմին եւ արիւն կոչել, որպէս յորժամ ասէ՝ Ոչ վերագրեցին մարմնոյ եւ արեան. եւ՝ Ի վերջին աւուրս հեղից յՈգւոյ իմմէ ի վերայ ամենայն մարմնոյ, եւ դարձեալ՝ Ոչ մնասցէ հոգի իմ ի մարդկանդ յայդմիկ, յաղագս գոլ զդոսա մարմինս, եւ որ ինչ այսպիսիք։    90 Ապաւղ. Զինչ են, որ սուրբքն ընկալան, եւ Աստուած Բանն ոչ ընկալաւ. զինչ է զանազանութիւնն։    91 Ուղղ. Զի սուրբքն յառաջագոյն գոյացեալք եւ յայնժամ ընկալան զԱստուած Բանն. իսկ աստ ոչ այսպէս, այլ որ էր նախ քան զյաւիտեանս Աստուածն Բան՝ կամեցեալ մարդանալ, սրբեաց զԿոյսն եւ միացոյց ինքեան ի նմանէ մարմին. զի ոչ յառաջագոյն գոյացեալ եւ յայնժամ միացեալ, այլ ի նմին գոյութենէ միացոյց։    92 Ապաւղ. Երկուք ուրեմն իշխանականք էին ի մարմնին՝ Աստուած Բան եւ միտք մարդկայինք։    93 Ուղղ. Այլ ինքն Բանն առաջնորդէր մտացն։    94 Ապաւղ. Զիարդ կարէր։    95 Ուղղ. Զորաւրինակ սպիտակութիւն ասուոյն՝ ներկեալ գունով ծիրանեաւ, ոչ երկու գոյն է, այլ մի, նոյնպէս միտք պայծառացեալք եւ աստուածացեալք մի է, եւ ոչ եւս երկուք առաջնորդականք։ 96 Քանզի ոչ այլ ինչ կամին միտքն եւ այլ ինչ Բանն, այլ որպէս երաժշտականն եւ գործին ոչ երկու երաժշտականք, սոյնպէս Բան եւ միտքն մարդկայինք ոչ երկու իշխանականք. քանզի փոխանակ գործւոյ մարդկային մտաւքն վարէր Բանն։    97 Ապաւղ. Այլ գործն երաժշտականի առանց մտաց է։    98 Ուղղ. Երաժշտականն մահկանացու, իսկ աստ Բանն անմահ էր, մտաւքն վարի գործեաւ. եւ զորաւրինակ ի մեզ միտքն մարմնով վարին գործեաւ, զի ի ձեռն մարմնոյն է կատարելութիւնն, նոյնպէս եւ անդ Բանն մտաւքն վարէր գործեաւ. զի ի ձեռն մտացն կատարելութիւն։    99 Ապաւղ. Եւ զինչ եւս մարմնոյն պէտք։    100 Ուղղ. Յաղագս բազմաց. զի երեւել կամեցաւ եւ զի երկաքանչիւրովք էր կորուսեալն՝ նմանեաւն զնմանն ապրեցուսցէ խաչիւ, եւ կամաւոր չարչարանսն մտաւք վարեցաւ, եւ կամաւոր չարչարանաւքն հաճեցաւ, որպէս յառաջն ասացի՝ գործեաւ, իսկ ի մարմնականսն մարմնով, եւ այսպէս խնդրելով եւ գտանելով՝ միացոյց եւ ապրեցոյց զկորուսեալսն։    101 Ապաւղ. Որով ասես մարմնականաւք։    102 Ուղղ. Խաչիւն, թաղմամբն, դնելովն, շաւշափմամբն, կերակրովն, ըմբելեաւն, եւ որք այդոցիկ զհետ գան։    103 Ապաւղ. Աստուած էր Բանն, որ ծնաւ ի Մարիամայ։    104 Ուղղ. Ծնեալն ի Մարիամայ էութիւն ի նորա բնութենէն ոչ էր Աստուած բնաբար, այլ միաւորութեամբ տնաւրէնութեանն։    105 Ապաւղ. Եւ զիարդ՝ Աւրհնեալ պտուղ որովայնի քո, ասի։    106 Ուղղ. Վասն զի՝ որ ի բնութենէ Հաւր էր Աստուած Բանն, ի բնութենէ Մարիամայ էառ զպատկեր ծառայի, եւ ձեւաւք գտեալ իբրեւ զմարդ՝ պտուղ որովայնի նորա գտաւ։    107 Ապաւղ. Յարեցաւ ուրեմն Բանն ծնեալ ի մարմինն, որ ի Մարիամա, իբրեւ զկենդանի։    108 Ուղղ. Իբրեւ զկենդանի ոչ գրեցաւ, այլ իբրեւ Աստուած ի տաճարի կենդանւոջ։    109 Ապաւղ. Եւ յիւրաքանչիւր ումեք ի սրբոցն այսպէս բնակեցան, որպէս ի տաճարի կենդանւոջ։    110 Ուղղ. Ոչ այսպէս. քանզի իւրաքանչիւր ոք սրբոցն այնքան եղեն տաճարք, որք կարացին առաքինութեամբ եւ ճգնութեամբ ուղղել, իսկ աստ ամենայն լիութիւն աստուածութեանն բնակէ. եւ սուրբքն զպատկեր Աստուծոյ առին՝ առաքինութեամբ ուղղեալք, բայց աստ Բանն պատկեր ծառայի էառ։    111 Ապաւղ. Այն, որ ի հոգւոյ եւ ի մարմնոյ գոյացաւ տաճար՝ մարդ է։    112 Ուղղ. Թէ առանց Բանին էր՝ այո. իսկ եթե ոչ է, յորժամ առանց Բանին ի մարմնի՝ ոչ էր մարդ սոսկ, այլ Աստուած՝ միաւորութեամբ Բանին։    113 Ապաւղ. Ծնեալն ի Մարիամայ տաճար էր այնմ, որով ամենայնքն։    114 Ուղղ. Ծնեալն ի Մարիամայ տաճար ոչ թափուր եւ ունայն ծնաւ, այլ հանդերձ բնակչաւն. յաղագս որոյ եւ ինքն է Յիսուս, որով ամենայնք։ 115 Արդ, ոչ զտաճարն կոչեմք Յիսուս՝ առանց Բանին, եւ ոչ զԲանն առանց տաճարին. այլ յայնմհետէ Յիսուս Բան կոչեցաւ, յորմէ հետէ բժշկեաց զխորտակումն ժողովրդեանն իւրոյ. եւ յայնժամ բժշկեաց, յորժամ արժանի արար զպատկեր ծառայի առնուլ։ 116 Արդ, այս Բան, որ այժմ Յիսուս յաղագս տնաւրէնութեանն կոչեցաւ՝ նոյն է, որով ամենայնք։ 117 Եւ որպէս հրացեալ երկաթ հուր եւ երկաթ իմանամք, սոյնպէս զՅիսուս՝ զԱստուած Բան մարդացեալ։    118 Ապաւղ. Տաճարն, որով ամենայնք, թե որ ի տաճարին։    119 Ուղղ. Մի բաժաներ զտաճարն ի բնակաւղէն. զի թէ որ յարին ի Տէր մի հոգի է, բազում եւս առաւել յորժամ Տէրն ասի, եւ հաւատարիմ է միաւորեալ պատկեր ծառայի՝ միեւնոյն Աստուած եւ մարդ։    120 Ապաւղ. Ոչ ուրեմն է մարդ ծնեալն Մարիամայ։    121 Ուղղ. Միայն մարդ՝ ոչ։    122 Ապաւղ. Այլ եւ զինչ։    123 Ուղղ. Եւ Աստուած. քանզի ոչ է միայն մարմին Իսահակ ծնեալ յԱբրահամէ, եւ ոչ այլ ոք ի մարդկանէ, այլ մարդ ի մարդոյ ծնեալ. իւրաքանչիւր ոք ի մէնջ ոչ ծնեալ ոգւոյն բանականի ի յոգւոյն բանականէ, եւ սակայն մարդ յանձնէ բանականէ եւ ի մարմնոյ գոյանայ։ 124 Սոյնպէս եւ Աստուած ասեմ զ՚ի Մարիամայ ծնեալ հոգւոյ եւ մարմնի միացեալն. վասն զի, զորաւրինակ միացեալ ոգի ի մարմնի ծնանիմք ի ձեռն կնոջ, սոյնպէս միացեալ Աստուած Բանն ոգւոյ եւ մարմնոյ՝ ծնաւ Աստուած եւ մարդ ի ձեռն կնոջ։    125 Ապաւղ. Եւ սակայն՝ ի կնոջէ գրեցաւ։    126 Ուղղ. Ի կնոջէ ըստ մարմնոյ, ի ձեռն կնոջ ըստ հոգւոյ։    127 Ապաւղ. Իւր որդի Աստուծոյ ուրեմն յաղագս մերոյ է Բանն, եթե մարդն։    128 Ուղղ. Իւր Որդին Աստուծոյ նոյն ինքն է, որ խոնարհեցոյց զինքն, զպատկեր ծառայի առնլով, եւ նովիմբ ծառայական պատկերաւն գտաւ։    129 Ապաւղ. Ոչ ծնեալն ուրեմն ի Մարիամայ Յիսուս, այլ ծնեալն ի ձեռն նորա Բանն ինքն զինքն խոնարհեցոյց մինչեւ ի մահ։    130 Ուղղ. Մի բաժաներ զընտանեցեալ միաւորութիւնն. քանզի ասացի, թե նոյն ինքն է իւր Որդին եւ ի Մարիամայ ըստ մարմնոյ, եւ ի ձեռն նորա ըստ հոգւոյ։    131 Ապաւղ. Որ ի ձեռն նորա արդեւք Բանն խոնարհեցոյց զինքն մինչեւ ի մահ։    132 Ուղղ. Որ ի ձեռն Մարիամայ Աստուած Բանն՝ ոչ կարելով բնութեամբ աստուածութեանն խոնարհիլ մինչեւ ի մահ, էառ ինքեան ի Մարիամայ անձնաւոր մարմին՝ զկարելին խոնարհել մինչեւ ի մահ, որ է պատկեր ծառայի։    133 Ապաւղ. Աստուած ուրեմն մեռաւ յաղագս մեր։    134 Ուղղ. Աստուած՝ միացուցանելով ինքեան հոգեւոր մարմին, զկարելին մեռանել. վասն զի ոչ բնութեամբ աստուածութեանն յաղագս մեր մեռաւ, այլ միաւորութեամբ տնաւրէնութեանն։    135 Ապաւղ. Թե հոգի բանական ունէր մարմինն՝ ոչ Աստուած, այլ մարդն մեռաւ։    136 Ուղղ. Որ ի մարմնոյ բաժանումնն մահ ասի, թե ոչ։    137 Ապաւղ. Այո։    138 Ուղղ. Զորաւրինակ ուրեմն ոչ կարէ ասել Աստուած ի գերեզմանին եւ ի թաղմանն լինել, եթե ոչ ունէր զեդեալ մարմինն, սոյնպէս ոչ ասացաւ՝ բաժանեցաւ ի մարմնոյն, զի ամենայն ուրեք էր եւ զամենայն բովանդակէր, եթե ոչ ունէր զբաժանելի հոգին, ընդ որում եւ որոց ի դժոխս էին աւետարանեաց։ 139 Վասն զի յաղագս նորա եւ գնալ ի մարմնոյ եւ ի դժոխս լինել. եւ այս է յաղագս մեր Աստուած ի գերեզմանի եդեալ ի ձեռն մարմնոյ, եւ ի դժոխս լինել ի ձեռն հոգւոյն։    140 Ապաւղ. Ես հաւատացի, թե Աստուած Բանն իւրով մերձաւորութեամբն հոգիացոյց զմարմինն եւ պէտս ինչ ոչ ունէր հոգւոյն։    141 Ուղղ. Որպէս ի խաչելն եւ ի թաղիլն եւ յունելն պէտս ունէր մարմնոյ, զի մի կարծեաւք խաչն լիցի, այլ ճշմարտութեամբ, նոյնպէս եւ ի մեռանելն եւ ի դժոխս լինելն պէտս ունէր հոգւոյ. քանզի յաղագս ոյր ասացաւ տրտմել եւ հոգալ մինչեւ ի մահ. յաղագս մարմնոյ զգալոյ, եթե Բանին Աստուծոյ։    142 Ապաւղ. Եւ մեք ասեմք, եթե զգայութիւն ունէր մարմինն, որով զգայր զչարչարանացն։    143 Ուղղ. Եթե մարմին զգայութեան ունէր, հոգեւոր է. քանզի առանց հոգւոյն անզգայ է. որպէս որ խոնարհեցոյց զինքն մինչեւ ի մահ եւ մեռաւ՝ Աստուած է, ոչ բնութեամբ Աստուածութեանն մեռանելով, այլ միաւորութեամբ տնաւրէնութեանն. վասն զի զմարդկութեան զչարչարանսն իւր համարեցաւ չարչարանս։ 144 Եւ զորաւրինակ էր անկարելի բեւեռել զնա ի խաչին եւ պատել պաստառակալաւն եւ դնել ի գերեզմանի՝ առանց մարմնոյն, նոյնպէս անկարելի էր նմա տրտմել առանց հոգւոյն բանականի. քանզի անբանականն ոչ տրտմի՝ յառաջագոյն անգիտանալով զմահն, այլ իբրեւ զարջառ ի սպանումն ածաւ, եւ կամ իբրեւ զայլ ինչ յանբանիցն։    145 Ապաւղ. Ոչ ուրեմն եղեւ մարդ Որդին Աստուծոյ, այլ ի մարդումն, եւ անկարելի որ ի մարդումն՝ զնա գոլ Աստուած։    146 Ուղղ. Ասես զԲանն լեալ մարմին, եթե ոչ։    147 Ապաւղ. Բան մարմին եղեւ՝ գրեալ է։    148 Ուղղ. Փոփոխեալ ի մարմին, թե ի մարմնի լինելով։    149 Ապաւղ. Ի մարմնի լիեալ։    150 Ուղղ. Թէ անկարելի է նմա մարդ լինել, լինելով ի մարմնի, իսկ եթե ի մարմնի լիեալ՝ մարմին ասի լինել, ոչ փոփոխելով ի մարմին, եւ մարդ լիեալ՝ մարդ ասի եղեալ, ոչ փոփոխելով ի մարդ։    151 Ապաւղ. Ով է, որ ասէրն. Աստուած, Աստուած իմ, ընդէր թողեր զիս. Աստուած Բանն, եթե մարդ։    152 Ուղղ. Ես զթաղումն մարմնոյն, եւ զգեստսն նորա ասեմ Բանին՝ ոչ բնութեամբ աստուածութեանն, այլ միաւորութեամբ տնաւրէնութեանն։ 153 Սոյնպէս զձայնականս՝ զտրտմութիւնն, զզոփալն եւ որքան ասի յաղագս նորա յաւետարանսն՝ Աստուծոյ Բանին ասեմ, ոչ բնութեամբ աստուածութեանն, այլ միաւորութեամբ տնաւրէնութեանն. քանզի նոյն ինքն մարմինն նորա ոչ բնութեամբ Աստուածութեանն էր մարմին, այլ միաւորութեամբ տնաւրէնութեանն։ 154 Արդ, զորաւրինակ զմարմինն իւր առնէ՝ ասելովն. Եթե ոչ կերիցէք զմարմին իմ. նոյնպէս եւ զոգին իւր առնէ՝ ասելով. Զոգի իմ ոչ ոք բառնայ յինէն։ 155 Նոյնպէս զչարչարանսն երկաքանչիւրոցն ընտանեցուցանէ. քանզի որպէս նորա մարմինն տնաւրինաբար, այսպէս նորա թաղումն մարմնոյն, եւ զորաւրինակ նորա անձն տնաւրինաբար՝ նորա ձայն անձինն տնաւրինաբար, զի եւ թաղումն նորա մարմնոյն՝ Բանին թաղումն տնաւրինաբար, եւ ձայն անձին նորա Բանին ձայն տնաւրինաբար. քանզի ինքն էր Բանն՝ ձայնելով զանձինն յատուկ։    156 Ապաւղ. Մեք ասեմք, թե մարդասէրն Աստուծոյ Բանն մարդ լինել արժանի արար՝ մարմին առնլով ի սրբոյ կուսէն Մարիամայ, եւ էր Աստուած մարմնացեալ իբրեւ զմարդ գտեալ։    157 Ուղղ. Մի ասեր մարդասէր Աստուծոյ Բանն, այլ մանաւանդ ասա մարմնասէր. քանզի եթե ոչ արժանի արար միանալ ի մարդն՝ զիարդ մարդասէր։    158 Ապաւղ. Սիրելով զմարդն՝ ի մարդկային մարմնի միացաւ, զի իցէ նոյն ինքն Աստուած եւ մարդ։    159 Ուղղ. Ոչ եւս մարդկային մարմին է, որ ոչ է անձնաւոր բանական. քանզի զիարդ ոչ անձնացեալ անձամբն բանականաւ մարմին մարդոյ կարասցէ գոլ. քանզի մարմինն մարմին է եւ անձն անձն է, եւ յայնժամ մարդ ասի, յորժամ բանականաւ անձամբ մարմնանայ, եւ մարմինն անձնանայ։ 160 Արդ, ոչ եւս մարդկային մարմին, որ ոչ հաւասարեաց հոգւոյ բանականի։    161 Ապաւղ. Երկրային մարմինք յորժամ ինչ առընկալցին՝ անձն բանական մարդ լինի. եթե անբան անձն առընկալցի, այլ կենդանի մարդոց լինի. եւ յայսմ նիւթոյ Տէրն ինքեան ստեղծանելով մարմին եւ զնոյն կենդանացեալ իւրով բնութեամբն, որպէս բնաւորեցաւն՝ անձն ունել կատարեալ, եւ նմա զիւր զաւրութիւնն տալով՝ առնէ կենդանի Աստուած, Աստուած ըստ տեսակի եւ մարդ ըստ նիւթոյ։    162 Ուղղ. Ըստ տեսակին ոչ իմանամ. կամիս ասել ըստ աստուածութեանն։    163 Ապաւղ. Մարմին կերպարանեալ աստուածայնովքն՝ պայծառացեալ զաւրութեամբք։    164 Ուղղ. ԶԱստուած ուրեմն զզաւրութիւնս տեսակ ասես։    165 Ապաւղ. Այո։    166 Ուղղ. Զի յորժամ ինչ յերկրային մարմնոյն առցէ, անձն բանական մարդ լինի, յայնժամ մարդկային մարմին լինի եւ լսի. բայց ոչ առնլով զանձն բանական՝ ոչ մարդկային մարմին է, եւ որ ոչն է մարդկային մարմին, զիարդ ասես ըստ նիւթոյն. նիւթոյս յայնժամ մարդկային եղելոյ, յորժամ անձն բանական առընկալցի։ 167 Ես եւ ընթերցայ զվարդապետին ձերոյ զԱպողինարին խոստովանութիւն, յորում համաբնութիւն ասէ զմարմինն Տեառն Մարիամայ, եւ Մարիամ մեզ. ապա ուրեմն համաբնութիւն տէրունական մարմինն, վասն զի եւ մարդկային։    167 Ապաւղ. Զիարդ ասես տէրունական մարմին, զոր երբեք մարդոյ կազմեսցես։    168 Ուղղ. ասէ. Եւ ես զմարմինն տէրունական ասեմ եւ զանձն տէրունական, եւ զմիտսն տէրունականս եւ զարիւնն տէրունական, եւ զթաղումնն տէրունական, եւ զմարդն բոլորովին տէրունական՝ միաւորութեամբ Աստուածն Բանի, այսպէս, որպէս մի Տէր լսես զնոյն ինքն զԱստուածն եւ մարդն. երբեմն զնոյն ինքն բովանդակ Աստուած եւ Տէր լսել, երբեմն զնոյն բովանդակ մարդ. քանզի ինքն յաղագս իւր ասէ. Զի խնդրէք զիս սպանանել՝ զմարդ, որ զճշմարտութիւնն ձեզ խաւսեցայ։ 169 Եւ Պաւղոս մարդ՝ Յիսուս Քրիստոս երէկ եւ այսաւր, նոյն եւ յաւիտեանս։ 170 Եւ զնոյն զայս մարդ շաւշափելով Թովմաս ասէ. Տէր իմ եւ Աստուած իմ. եւ նմանաբար եւ Պաւղոս ասէ. Յորոց եւ հարքն, յորոց եւ Քրիստոս ըստ մարմնոյ, որ է ի վերայ ամենայնի Աստուած, աւրհնեա՜լ յաւիտեանս։ 171 Արդ, Աստուած եւ Բանն յաղագս հաճոյութեան միաւորութեանն. քան որ յարին ի Տէր մի հոգի է. բազում առաւել յորժամ Տէր ասի լեալ մարդ՝ ոչ կորուսանելով զգոլն Աստուած, է նոյն ինքն Աստուած եւ մարդ. Աստուած յաղագս բնութեանն, իսկ մարդ յաղագս հաճոյութեան ընդունելով զմարդկութիւնն, որում փա՜ռք յաւիտեանս։1 Երանելւոյն Սեբերիանոսի սրբական եպիսկոպոսի, ի բանէն՝ Ոչխարքն ձայն իմ լսեն։    2 Հարցին աշակերտքն եւ ասեն. Տէր, յո ամբառնայցեն. ասէ ցնոսա. Ուր մարմինն իցէ.- եւ բարւոք ասաց մարմինն, քանզի մարմնովն գալոց է. թեպէտ եւ ծածկեցաւ մարմինն աստուածութեամբն եւ ներկեաւ անմահ արմատովն, եւ է ամենեւին անմահութիւն, չկորոյս զնկարագիրն, այլ կայ մնայ նկարագիրն մարմնոյն ներկեալ եւ ընկղմեալ ի կենացն։ 3 Եւ աւրինակ ինչ ի նմին ի մէջ բերցուք. թեպէտ եւ մթին եւ ընդ աղաւտ իցէ, սակայն եւ ի փոքուն առնու ոք գոնեայ սակաւ ինչ զնշմարանս մեծին։ 4 Առ երկաթ եւ մխեա ի բովս հրոյ եւ տես՝ որպիսի ինչ էր, մինչչեւ ի հուրն մխեալ էր, ցուրտ առ շաւշափելն, եւ յետ ի հուրն մտանելոյ՝ լուսաւոր տեսլեամբ, ջերմն զննելով. չկորոյս զլինելն երկաթ, այլ զի առաւելութիւն իւր բնութիւնն ընկալաւ, թեպէտ եւ պայծառացաւ, չվրիպեաց յիւրոց կերպարանացն. զինչ կերպարան եւ ի ներքս մխեսցես, նոյնն երեւի, եթե բոլորակ, եթե երեքկուսի, եթէ չորեքկուսի եւ եթե զիարդ եւ իցէ՝ զկերպարանսն չփոխէ, բայց գոյնն զհրոյ գոյնն առնու։ 5 Նոյնպէս սուրբ եւ արժանի երկրպագութեան տէրունական մարմինն ներկաւ անմահ արմատաւն՝ աստուածութեամբն, եւ ընկղմեցաւ ի կենացն, եւ խառնեալ ունի զաստուածութիւնն իբրեւ զերկաթն՝ ի ներքոյ եւ յարտաքոյ. բայց կայ եւ մնայ անեղծ նկարագիրն՝ ի փառս հաւատացելոց եւ յամաւթ արհամարհողաց։    ԲԱՆ ԵՐԿՐՈՐԴՅաղագս մին գոլ զՏէր մեր եւ զՓրկիչն Յիսուս՝ հանդերձ իւրով մարմնովն, եւ նմա առբաշխել զամենայն աստուածավայելուչս եւ զմարդկայինս, եւ զի յերկուս բնութիւնս բաժանեն զնա ամպարիշտք։1 Սրբոյն Յեռոթէոսի փիլիսոփայի՝ Առ յԱստուածաբանականացն ստիքիրոնացն, որ էր ի հեթանոսականին եղեալ ուսուցիչ Դիոնիսիոսի Արիսպագացւոյ։    2 Որ ամենեցուն պատճառն եւ վերայլիակատար Յիսուսի աստուածութիւնն, որ զմասնաւորսն բոլորին համաձայն միացուցեալ՝ եւ ոչ մասն եւ ոչ բոլոր ելով, եւ մասն եւ բոլոր, որպէս ամենայն, եւ զմասն եւ զբոլորն յինքեան ի միասին առեալ, եւ առաւելապէս ունելով եւ նախաբար ունելով։ 3 Կատարեալ ապա է յանկատարս, որպէս կատարելապետ, եւ անկատար ի կատարեալս, որպէս առաւելակատար եւ նախակատար. տեսակ տեսակաբար յանտեսակս, որպէս տեսակապետ. անտեսակ ի տեսակս, որպէս վերակատար։ 4 Գոյութիւն բոլորիցս գոյացելոց՝ անապականապէս եղեալ եւ վերագոյ ամենայն գոյութեանց, եւ համարձեալ զբոլոր իշխանութիւնս եւ զկարգապետութիւնս որոշելով, եւ բոլոր պետութեանց եւ կարգաց վերանստեալ, եւ չափապէս գոյացելոցն, եւ յաւիտեան եւ վերայաւիտեան եւ նախ քան զյաւիտեանս։ 5 Կատարեալ ի կատարեալսն եւ առաւել ի կատարեալսն. անճառելի եւ անբարբառ, գերամիտ, գերակայ, գերագոյական՝ գերաբնապէս ունելով զգերաբնութիւնն, գերագոյաբար զգերագոյութիւնն։ 6 Վասն զի, մինչ ըստ բնութեանն եւ ճշմարտապէս վասն մարդասիրութեան եկն եւ գոյացաւ, եւ այր, որ Աստուածն անուանեցաւ, քաւեալ ապա եղիցի ի մէնջ՝ առաւելեալն մտաց եւ բանի աւրհնելով։ 7 Թեպէտ եւ այսոքիւք ունի զգերաբնութիւն եւ զգերագոյակ, ոչ միայն զի անայլայլաբար եւ անշփոթապէս մեզ հաղորդեցաւ, ոչինչ պակասեալ ի լիութենէն, որ առ մեզ խոնարհեցաւն, այլ զի եւ ըստ ամենեցուն նոր եւ նորագոյն մերում բնութեանս գերաբնութեամբ գոյր, որ ըստ բնութեանն գերաբնութիւն զբոլորս մեր առ ի մէնջ, ի վեր քան զմեզ ունելով։    8 Դիոնէսիոսի Արիսպագացւոյ, Աթենացւոյ՝ առ Գայիոս սարկաւագ։    9 Որպէս ասէ Յիսուս, որ ամենեցունն առաւելն է՝ ամենայն մարդկան կենդանութեամբ կարգեալ. քանզի ոչ որպէս պատճառ մարդկան, որ ասի մարդ, այլ որպէս նա ինքն է ըստ գոյութեան՝ բոլորովին ճշմարտապէս մարդ ելով։ 10 Բայց մեք զՅիսուս ոչ մարդոյ նմանապէս ձեւացուցանեմք, վասն ոչ մարդն միայն եւ ոչ գերագոյակ, կամ մարդ լոկ, այլ մարդ ճշմարտապէս, որ եւ առաւելապէս մարդասէր՝ ի վեր քան զմարդիկ եւ ըստ մարդկան ի մարդկայինն գոյացութեանց գերագոյական գոյացեալ։ 11 Եւ գոյ ոչինչ պարտ գոյութեանն, որ Ամենակալին է, եւ առաւել վերագոյակ. վասն որոյ եւ այսորիկ աղագաւ գոյութիւնն ասի, կենդանութիւն ճշմարտապէս գոլով՝ ի վեր քան զգոյութիւն գոյացաւ եւ ի վեր քան զմարդ ներգործէր զմարդոյն։ 12 Եւ զեկուցանէ Կոյսն՝ վերաբնաբար ծնանելով, եւ ջուր անկայուն նիւթական եւ երկրակոխային ոտից անսալով ծանրութեանն, եւ ոչ ճոճելով, այլ վերաբուն զաւրութեամբ յանհեղլի հաստատեալ։ 13 Զինչ թերեւս զայլն՝ յոյժ բազում գոլով, ասիցէ ոք, ի ձեռն որոց եւ աստուածաբար տեսանելով՝ ի վեր քան զմիտս ծանիցէ, եւ զմարդասիրութեամբն Յիսուսի հակառակ զաւրութեանցն վերին իշխանութեանն ունելով։ 14 Եւ զի համառաւտաբար ասասցուք՝ ոչ մարդ, այլ որպէս ոչ մարդ, այլ որպէս առ ի մարդկանէ՝ մարդկան գերազանց եւ ի վեր քան զմարդ, եւ ճշմարտապէս մարդ եղեալ, եւ այնուհետեւ ոչ ըստ Աստուծոյ զաստուածայինսն ներգործեալ, եւ ոչ զմարդկայինսն ըստ մարդոյ, այլ այրացեալ Աստուծոյ նոր իմն եւ աստուածայրական ներգործութեամբ ըստ մեզ քաղաքավարեալ։1 Երանելւոյն Երանոսի՝ Հետեւողին առաքելոց, եպիսկոպոսի Ղոքդոնի Գալիլեացւոց։    2 Աւրէնն եւ մարգարէք եւ աւետարանք քարոզեցին զՔրիստոս՝ զծնեալն ի Կուսէն եւ զչարչարեալն ի խաչին եւ զյարուցեալն ի մեռելոց եւ յերկինս վերացեալ եւ փառաւորեալ, եւ թագաւոր յաւիտեանս. եւ զի սա է կատարեալ միտք Աստուծոյն Բան, որ նախ վաղորդայնազդեցին ծնիցեալն, շինակից է ամենայնի, ստեղծիչն մարդոյ, յամենայնի ամենայն եղեալն՝ ի հայրապետսն հայրապետ, յաւրէնսն աւրէն, ի քահանայսն քահանայապետ, ի թագաւորսն իշխան առաջնորդական, ի մարգարէսն մարգարէ, ի հրեշտակսն հրեշտակ, ի մարդիկ մարդ, ի Հաւր Որդի, յԱստուածումն Աստուած, յաւետարանսն արքայ։ 3 Սա իսկ է սա, որ նաւուղեաց, զԱբրայամ առաջնորդեաց, ընդ Սահակայ կապեցաւ, ընդ Յակովբայ աւտարակենցաղեաց, ընդ Յովսեփայ վաճառեցաւ, ընդ Մովսեսի զաւրավարեաց, ժողովրդեանն աւրինադրեաց, ընդ Յեսուաւ վիճակատուեաց. ի Դաւթի երգիչ, ի մարգարէսն զիւր կիրսն քարոզէր, ի Կուսի մարմնացեալն, ի Բեթղեէմ ծնեալ. ի հովուացն տեսեալ, ի հրեշտակացն փառաւորեալ, ի մոգուցն երկրպագեալ, Յովհաննէ ընկալեալ, ի Յորդանան մկրտեալ, յանապատի փորձեալ, եւ Տէր գտեալ, զառաքեալսն հաւաքեալ, զարքայութիւնն քարոզեալ, զկաղս բժշկեալ. զբորոտս սրբելով, զկոյրս լուսաւորելով, զմեռեալս յարուցանելով. ի տաճարին երեւեալ, ի ժողովրդենէ անհաւատացեալ, ի Հրեից մատնեալ եւ ի քահանայապետիցն ըմբռնեալ, առաջի Հերովդի յառաջ ածեալ, առաջի Պիղատոսի դատիցեալ, ի մարմնի բեւեռեալ եւ ի փայտի կախիցեալ. ի յերկրի թաղեալ, ի մեռելոց յարուցեալ, առաքելոցն երեւեալ, ի յերկինս համբարձեալ, յաջմէ Հաւր նստեալ եւ ի նմանէ փառաւորեալ. Որ է յարութիւն մեռելոց, փրկութիւն կորուսելոց, լուսարան խաւարելոց եւ փրկարան բացածնելոց. առաջնորդ մոլորելոց եւ ապաւէն վշտացելոց, հովիւ ապրեցելոց եւ փեսայ Եկեղեցւոյ, երեսանակալ քերովբէից եւ զաւրավար հրեշտակաց. Աստուած յԱստուծոյ, Որդի ի Հաւրէ, Յիսուս Քրիստոս, արքայ է յաւիտեանս. ամէն։1 Սրբոյն Փիլիկեայ եպիսկոպոսապետին Հռովմայ եւ վկայի՝ ի թղթոյն, որ առ Մաքսիմիոս եպիսկոպոս եւ առ ուխտ եկեղեցւոյն Աղէքսանդրի։    2 Յաղագս մարմնաւորութեան Բանին եւ հաւատոյ։ 3 Հաւատամք ի Տէր մեր Յիսուս Քրիստոս՝ ի Կուսէն Մարիամայ ծնեալ, եթե ինքն է յԱստուծոյ մշտնջենաւոր Որդի եւ Բան, եւ ոչ մարդ յԱստուծոյ առաւ, զի իցէ այլ քան զնա. քանզի ոչ մարդ առընկալաւ Աստուծոյն Որդի, զի իցէ այլ քան զինքն, այլ Աստուած ելով կատարեալ՝ եղեւ համանգամայն եւ մարդ կատարեալ, մարմնացաւ ի Կուսէն։ 4 Հաւատամք ի Քրիստոս Յիսուս՝ Աստուած խոստովանելով զնա աստուածական բնութեամբն, ոչ ընդունելութեամբ աստուածութեանն. քանզի ինքն է, որ ընկալեալ լինի, աստուածաբար փչեալ յաշակերտսն զՍուրբ Հոգին. ինքնն, որ մեռաւ մարմնով վասն մերոյ փրկութեան եւ ապրեցուցանելով ի մեղաց զհաւատացեալս ի նա։ 5 Քանզի ոչ մարդ ըստ մեզ Տէրն առաւ յԱստուծոյ, այլ Աստուած ճշմարիտ զմարդիկ առնելով, որպէս եւ գրեալ է. Առնելով զ..եզ Տէր. իսկ Տէր է ի Մարիամայ ծնեալն՝ ըստ Պաւղոսի, ինքն ելով Աստուծոյն Բան։ 6 Բայց նզովեմք, որք ախտակիր զաստուածութիւնն ասեն եւ որք մարդ զխաչեցեալն զՔրիստոս ասեն, եւ ոչ բոլորովին էութեամբ Աստուած։1 Պետրոսի եպիսկոպոսին Աղէքսանդրի։    2 Վասն որոյ եղեալն, ասէ, սուրբ կոչեսցի եւ Որդի Աստուծոյ. իբր զի՝ ծնեալն ի մարմնոյ մարմեն է։ 3 Քանզի Մարիամ ի մարմնի զՏէրն մեր Յիսուս Քրիստոս ծնաւ՝ զմի եւ զնոյն ելով, այլ ոչ այլ եւ այլ, քա՜ւ լիցի։ 4 Քանզի ճշմարտապէս ասեմք եթե՝ Տէր Յիսուս, հաւատալով առաւել, եթե Յիսուս է Որդի Աստուծոյ, եւ եթե Յիսուս է Քրիստոսն, որպէս ինքն յետ յարութեանն եւ ի համբառնալն ինքն Յիսուս երեւեցաւ։1 Երանելւոյն Դիոնէսիայ եպիսկոպոսապետին Աղեքսանդրիայ՝ Երրորդ թղթոյն, որ առ Քուստոս եպիսկոպոսապետ Հռոմայ։    2 Իսկ եթե զնախանձ ունել զԱստուծոյ եւ ի բոլոր սրտէ զնա սիրել հաւատ զմեզ յորդորէ, եւ միայն պղծել պարտ որ զէապէսն միմիայն խոտեն Աստուած եւ զերկնի եւ զերկրի եւ զամենեցուն արարիչ եւ տէր, նուաստագոյնս ուրեմն այլոյ եւ անարգագոյն գոլ ասելով, եւ ամենայն բարւոյ չարութիւն առյարեն, եւ ոչ զսիրելին նորա զմեր Փրկիչն, որ զինչ էն՝ հաւատան, այլ զսքանչելի տնաւրէնութիւնն եւ զմեծ խորհուրդն լուծանելով՝ զոմն ոչ Աստուած, ոչ Որդի գոլ հաւատալ, իսկ զոմն ոչ մարդ եղանել՝ ոչ մարմնով եկեալ, այլ երեւոյթ եւ ստուեր գոլ ասելով՝ զնոսա զամենեսեան յիրաւի Յովհաննէս թղթովն դերաքրսիտոս կոչեաց. եւ յաղագս նոցա մարգարէն վկայեաց ասելով. Ոչ զատելիս քո ատեցի եւ ի թշնամիս քո հալէի. կատարեալ յատելութիւն ատեցի զնոսա. ինձ ի թշնամիս եղեն։    3 Նորին Դիոնիսի՝ ի լուծմանէ Ժ. բանէն, որ առ Սամոստացին Պաւղոս։    4 Առաքեալ ասէ. Որոց հարքն, յորոց եւ Քրիստոս ըստ մարմնոյ, որ է ի վերայ ամենեցուն Աստուած։ 5 Եւ Եսայիաս ասէ. Մանուկ ծնաւ մեզ եւ Որդի տուաւ։ 6 Քանզի այն, որ էր ի սկզբանն՝ տուաւ մեզ, եւ այն, որ չէր ինչ յառաջագոյն, եղեւ. եւ եղեւ իշխանութիւն նորա ի վերայ ուսոց իւրոց։ 7 Զի որ էրն ի սկզբանն եւ յառաջ քան զաշխարհս ընդ Հաւր ծնողի իւրոյ, ինքն իսկ ի վերջին ժամանակս վասն փրկութեան մերոյ տուաւ մեզ, եւ եղեւ այն ինչ վասն մեր, որ ոչ կայր ի նմա, եւ մնաց որպէս էրն ի սկզբան յառաջագոյն։ 8 Որպէս մարգարէն Ովսէէ ասէ վասն Քրիստոսի եթե՝ Մարմին իմ ի նոցանէն. այլ մարմինն, զոր ասաց, վասն Բանին ասաց Աստուծոյ, որ մարմնացաւ ի սուրբ Կուսէն. քանզի եղեւ մարմին եւ ետ զհոգին, արա իւր մայր եւ ետ մեզ հայր. կոչեաց իւր մայր զՄարիամ եւ մեք կոչեմք՝ Հայր մեր, որ յերկինսդ ես։ 9 Եւ իշխանութիւն իւր ի վերայ ուսոց իւրոց. քանզի զկեանս մեր եբարձ ի վերայ ուսոց իւրոց՝ այն, որ է Աստուած ամենայնի, այսինքն՝ զսուրբ խաչն տէրունական, մինչ խնդութեամբ երթայր ի մահ։ 10 Եւ խորհրդակից Հաւր իւրում, քանզի նա ասաց. Հայր, եկայք արասցուք մարդ ըստ պատկերի մերում։ 11 Եւ Աստուած հզաւր կոչեցաւ եւ իշխան խաղաղութեան. Իշխանութիւն ունիմ դնել զանձն իմ եւ իշխանութիւն ունիմ առնուլ զնա։ 12 Յղացաւ Բանն Աստուած ի սուրբ Կուսէն եւ ծնաւ ի նմանէն մարդ կատարեալ, յղացաւ եւ ոչ գիտաց, ծնաւ եւ ոչ չարչարեցաւ, եւ որպէս Աստուած եւ տէր բնութեամբ՝ պահեաց զարգանդ սրբոյ Կուսին որպէս էրն իսկ։ 13 Եւ վկայէ Եզեկիէլ մարգարէ. Դուռն այն եղիցի փակեալ եւ ոք մի մտցէ եւ ելցէ ընդ նա. բայց ինքն Տէր մեր մտցէ եւ ելցէ։ 14 Ի Բեթղեէմ ծնաւ Որդին, որ յառաջ քան զաշխարհ, եւ վկայէ Միքիա մարգարէ ասելովն. Եւ դու, Բեթղեէմ, տուն Եփրաթայ, սակաւաւոր իցես լինել ի հազարաւորս Յուդայ, ի քէն ելցէ իշխան։ 15 Եւ իշխան, ո Սամոստացի, զնա կոչէ. քանզի չիք այլ իշխան յառաջ քան զնա։ 16 Եւ դարձեալ եթե՝ Նա հովուեսցէ ժողովրդեանն իմում Իսրայելի, այսինքն գնդի առաքելոցն, որ յԻսրայելէ էին. քանզի ասաց ցնոսա. Ահա առաքեմ զձեզ իբրեւ գառինս ի մէջ գայլոց. քանզի երկոտասան ոչխարք էին սուրբ առաքեալքն, զորս առաքեաց, եւ զամենայն գայլս, որ ի վերայ երկրի էին՝ խաղաղացոյց։ 17 Եւ ելք նորա ի սկզբանէ աւուրց աշխարհի. որպէս երանելի մարգարէն Դաւիթ յիւրումն ասէ, եթե՝ Յառաջագոյն քան զարեւ է անուն նորա, եւ աւրհնեսցին ի նա ամենայն ազգք երկրի։ 18 Եւ առաքեալ ասէ. Յիսուս Քրիստոս երէկ եւ այսաւր, նոյն եւ յաւիտեան. քանզի նորաստեղծ ծագեցաւ առ մեզ առաջի այն թագաւորի փառաց, որ Յակովբայն ծագեաց մարմնով, որ է Աստուած ամենայնի։ 19 Եւ վկայէ երանելին Մովսէս թե՝ Ծագեաց աստղ Յակովբայ. քանզի ել մարդ ինքնն մարդասէրն, այսինքն Յակովբայ, եւ բարձրացաւ թագաւորութիւն նորա. եւ ոչ ասաց թե՝ բարձրասցի, այլ այն, որ ինքնն իսկ Բարձրեալն էր, զիարդ պիտոյ էր նմա բարձրանալ. քանզի ընդ ամենայն երկիր ծագեաց լոյս նորա։ 20 Եւ մոգք յարեւելից եկին եւ մատուցին պատարագ այնմ, որ ծնաւ ի Բեթղեէմ. եւ վկայէ Եսայի. Ի Սաբայ եկեսցեն՝ բերելով ոսկի եւ կնդրուկ եւ զմուռ, եւ պատգամս մատուսցեն եւ զփրկութիւն Տեառն պատմեսցեն։1 Երանելւոյն Ուիտաղեայ եպիսկոպոսապետին Հռովմայ՝ Յաղագս հաւատոց։    2 Իսկ եւս եւ յաղագս մարմնոյ տնաւրէնութեան մերոյ Փրկչին հաւատամք, զի անայլայլելւոյ եւ անյեղեղկի մնացելոյ Աստուծոյ Բանին զմարմնաւորութիւն եղանել։ 3 Քանզի Որդի ելով ճշմարտապէս Աստուծոյ՝ ըստ յաւետախաղաց Աստուծոյ ծննդենէն, եղեւ Որդի ըստ ի Կուսէն ծննդեանն, եւ է միեւնոյն կատարեալ Աստուած՝ համագոյական ըստ աստուածութեանն եւ համագոյ Հաւր, եւ կատարեալ մարդ, նոյն ինքն ըստ ի Կուսէն ծնելութեանն, եւ համագոյ մարդկան ըստ մարմնոյ։ 4 Իսկ որք յերկնուստ ասէ մարմին ունելով զՏէրն, կամ Հոգւոյ Աստուծոյ զմարմինն՝ եղիցի նզովեալ։ 5 Որ ոք ոչ խոստովանիցի Տեառն մարմին ի Կուսէն, եւ մարդկան համագոյ, եղ. 6 Որ ոք զՏէրն մեր եւ զՓրկիչն, ի Հոգւոյն Սրբոյ եւ ի Մարիամայ կուսէն ծնեալ ըստ մարմնոյ՝ անանձն ասէ, կամ անզգայ, կամ անբան, կամ անիմաստ, եղ. նզ. 7 Որ ոք բաժանէ եւ զատուցանէ զՏէրն մեր եւ զՓրկիչն եւ ասէ այլ գոլ Որդի զԱստուած Բանն եւ այլ զառեալն մարդ, եւ ոչ խոստովանի մի եւ զնոյնն, եղ. Նզ.1 Երանելւոյն Երեքթեայ եպիսկոպոսապետին Անդւոք Պիսիդեայ՝ ի խաւսիցն ասացելոց յաստուածայայտնութիւնն ի մեծ եկեղեցւոջն Կոստանդնուպաւլսի, նստելով երանելւոյն Պրոկղի եպիսկոպոսին։    2 Առ Էսայայ մեծի մարգարէի Աստուծոյ քարոզելոյ մանկանն՝ Քանզի մանուկ, ասէ, ծնաւ մեզ, որդի եւ տուաւ մեզ, որոյ պետութիւնն եղեւ ի վերայ ուսոց իւրոց, եւ կոչեսցի անուն իւր մեծի խորհրդոյ հրեշտակ, սքանչելի խորհրդակից, եւ որ զկնի։ 3 Մի ոք այսուհետեւ զձեզ հրէական պատրեսցէ ոստ. քանզի այսպէս կոչել զհերձուածողականսն արժան, իբր այլ ոմն ծնիցեալ, իսկ այլ ոմն ծնիցելոյ բնութիւնք։ 4 Քանզի եթե ոք զայս ասել համարձակեսցի, զԵմանուէլն զայս միայն ընդդէմ դիր, եւ սանձս լռութեան զանուանն ընկալցի զյիշողութիւն։ 5 Քանզի ոչ երկու բնութիւնք, այլ զմարմնացեալն Աստուած Կոյս խորհրդաբար սաղմնեաց, ընկալեալ զՀոգւոյն վերեկութիւն. քանզի եթե մարդկայնոյ էր սերմաբողբոջ Քրիստոս, հաւանեի արդեւք եւ զպտուղն ըստ բնութեանն քատակիլ յարմատոյն. իսկ եթե Հոգւոյն է վերեկութիւն՝ ըստ հրեշտակապետին ձայնին, Աստուած է ծնեալն. վասն զի Աստուած ծնելութեան առիթ։1 Երանելւոյն Պրոկղի եպիսկոպոսի։    2 Եւ թերեւս պահանջիցէ ոք, զի եթե չէ Քրիստոս որդի Յովսեփու եւ Դաւթի, զիարդ համարիմք զՄաթէոս, որ առնէ սկիզբն աւետարանին եթե՝ Գիրք ծննդեան որդւոյ Դաւթի, Որդւոյ Աբրահամու։ 3 Այսպէս իմանալի. քանզի Կոյսն եւ որում զնայն խաւսեցան՝ Յովսէփ, էին յազգէ Դաւթի եւ Աբրահամու. զի որպէս զԱբրահամ եւ զԴաւիթ գիտեմք անուամբ հայր Յիսուսի, քանզի ի Կուսէն, որ յազգէ նոցա էր, երեւեցաւ մարմնացեալ Բանն Աստուած, նոյնպէս եւ զՅովսէփ անուամբ իմանամք հայր Յիսուսի, եւ ոչ բղխմամբ սերմամբ՝ ըստ աւրինակի ամուսնութեան, այլ հանգուցեալ ի Մարիամ զաւրութեանն, եւ ի Մարիամայ առեալ ճշմարտութեամբ մարմին եւ մարդացեալ. ոչ որպէս ընդ սողէն անցեալ, որպէս Վաղենդիանոսք եւ Ծայդանացիք եւ Մարկիոն հայհոյեն, եւ ոչ ստուերականի կերպարանաւք եւ առաչաւք երեւեալ, որպէս Մանինէացիքն ամպարշտեն. եւ ոչ մարմին առանց շնչոյ առեալ, որպէս Արիանոսք եւ Մակիդոնիանոսք եւ Եւնոմիանոսք բամբասեն. եւ ոչ մարմին եւ շունչ առանց մտաց, որպէս Ապողինարիտքն դանդաչեն. եւ ոչ մարդ լոկ, որպէս տաճար իմն եւ բնակութիւն աստուածութեան՝ ի նմանութիւն մարգարէիցն եւ առաքելոցն, որպէս Նստորիկեանքն անաւրինին։ 4 Այլ Աստուած յԱստուծոյ, Բան մշտնջենաւորական, Որդին Միածին՝ անսկզբնականն, որ ի Հաւրէ եւ ընդ Հաւր՝ ի բնէ եւ յաւիտենից, ի վախճան ժամանակաց եկեալ յարգանդ սուրբ Կուսին՝ մարմնացաւ եւ մարդացաւ, ոչ ի սերմանէ եւ ոչ յամուսնութենէ եւ ոչ յարենէ, այլ որպէս ինքն գիտէ միայն։ 5 Եւ զի մարմնացեալ եւ մարդացեալ երեւեցաւ՝ հաւատամք, բայց եթե զինչ աւրինակ իցէ՝ չքննեմ, քանզի չեմ բաւական լինել հասու. զի խորհուրդ է անճառ, անքննին, անասաց. եւ մինչ խորհուրդն խորհուրդ է՝ ոչ ոք կարէ յայտ ածել եւ մերկանալ. ապա եթե մերկանայցէ եւ յայտնեսցէ, խորհուրդն այնուհետեւ չէ խորհուրդ։    6 Նորին՝ ի թղթոյն, որ առ սուրբն Սահակ Հայոց հայրապետն, Պրոկղի։    7 Հաւատամք յԱստուածն Բան՝ յանեղծն, յանարատն. թե առանց անցից մարմնացաւ եւ սրբութեամբ՝ հաւատամք. զի այս ինքն է մերոյ փրկութեանս հիմն եւ հաստատութիւն. նաեւ սիրեմք՝ որ վասն մեր եկն եւ զկերպարանս առ զծառայութեան. որ ոչ եթե զբնութեանն ինչ եղծումն յանձն էառ եւ ոչ աւելորդ ինչ յԵրրորդութիւնն արար։ 8 Արդ, ամենայն քրիստոնեայ, որ ոչ պարարեալ է հաւատովք եւ յուսով եւ սիրով, չէ նա այն, որ անուանեալն կոչի. զի թեպէտ եւ բազում անգամ ճնշէ զմարմին եւ յանցից անցից ցանկութեան թուի իմն զվարուց զքաջութիւնս ուղղել՝ յաղթութեան պսակացն արժանի չլինի, իբր նոյն ինքն յաստուածպաշտութեանն պատրաստիչ պսակացն, որ նահատակացն պատրաստեալ է՝ չժամանել։ 9 Արդ, հաւատք են, որպէս ասացաք, ամենայն բարեացն գլխաւորութիւն. եւ պահեսցի նոքա առանց շնութեան, մի ինչ ի նա մատուցանել ամենեւին պղծութեան խորհրդոց ի մարդկանէ, եւ մի բնաւ ի պղծութիւն ի նորաձայն ուսմանցն պղտորեալ խառնակեսցի, այլ ի ներքոյ աւետարանական յառաքելական սահմանացն հաստատեալ կացցէ. զի մի ոք ամենեւին իշխեսցի ձեռն ածել այնու, որով վրիպեցաքն եւ որով ի մկրտութեան անդ մերով իսկ լեզուաւ ձեռնագրեցաքն. զի խոտէ եւ անարգէ բարձրութիւն հաւատոցն զամենայն արձակումն յանդգնութեան եւ ժպրհութեան՝ ոչ միայն մարդկութեանս, այլ եւ որ յանմարմին բնութեանն են՝ ի բարձունս գլխաւորեալ։ 10 Որպէս երանելին Պաւղոս բողոք կալեալ գոչէ. Եթե կամ մեք, ասէ, կամ հրեշտակք յերկնից աւետարանիցէ ձեզ քան զայն, զոր ընկալարուքն դուք՝ նզովեա՜լ լիցի։ 11 Արդ, ինքն Աստուած՝ անեղծն, անարատն, անպաճոյճն, անսկիզբնն, անչափակալն, հզաւրն, ամենազաւրն Բանն եկն մարմնացաւ. քանզի ամենայն զաւրութիւն եւ ամենայն կամակարութիւն առ իւր էր, եւ առ նա զկերպարանս ծառայի եւ եղեւ մարմին եւ ծնաւ ի Կուսէն, ամենայնիւ կամեցաւ ցուցանել, եթե ճշմարտիւ մարդ եղեւ։ 12 Զի ի հարկէ երթան զհետ բարուցն իշխանութիւնք եւ կերպարանք եւ չարչարանք. զի ոչ ուրեք ասէ աւետարանիչն, եթե եկն եմուտ նա ի կատարեալ մարդն, այլ ասէ. Եղեւ մարմին՝ ի նոյն ինքն իջեալ ի բնութիւնն եւ ի սկզբան անդր հասեալ ծննդեանն. նախ եղեւ մարմին, ոչ եթե ի մարմինն եղծաւ, քա՜ւ լիցի. զի կայ հաստատեալ Աստուածութիւնն եղծմանն ի վերոյ. քանզի որ եղծմամբն է՝ ի ծորել բարուցն չարչարմամբն, իսկ որ մշտնջենաւորն է՝ միշտ առ իւր ունի զանեղծ բնութիւնն։    13 Արդ, ասեմք՝ զերկոսինն առաջի արկեալ բարբառս գրոց. եղեւ մարմին եւ առ զկերպարանս ծառայի, եւ երկոքինն ուղղապաշտմամբ իմացեալ՝ փրկութեան սերմանիք լիցին մեզ։ 14 Այն զի ասէ՝ բայց եղեւ, զանքակ կատարեալ հաւասարութիւն աւետարանիչն ցուցանէ մեզ. զի զորաւրինակ միութիւն ոչ լինի ի միւսութիւնս երկուս. զի եթե այսպէս լինի, ոչ լինի միութիւն. սոյնպէս մի ըստ կատարեալ հաւանութեանն ոչ բաժանի յերկուս, այլ այն որ ասեն՝ առբողոքէ զանխախուտն բարուց. քանզի ամենայն որ լինելոցն՝ ի չէէ անտի լինի։ 15 Արդ, երկուքին յաստուածային բնութեանն անկազմ են. զի ոչ եթե ի չգոյից անտի ի մէջ եկն որ միշտ անսկիզբն է, եւ ոչ ի գոյից քակտեցաւ անեղծ Բանն. վասն այսորիկ յերկուց կողմանց՝ եւ զանեղծ եւ զանարատ աստուածութեանն եւ զանքակ խորհրդեանն, Աստուածեղէն Գիրք ուսուցանեն. զի առաջնովն զմիութիւն երեսացն հաստատեսցէ եւ երկրորդաւն զանեղծն եւ զանարատն գոչեսցէ։    16 Արդ, եղեւ Աստուած Բանն կատարեալ մարդ՝ ոչ եթե կարճեալ ինչ յանեղծն յանարատ բնութենէ անտի, որ ի վեր քան զիմաստ զարմանալեաց. այլ հաւատովք զայնպիսին ուսաք, ոչ եթե քննութեամբ հասաք. եղեւ մարդ եւ ապրեցուցանէ չարչարակցութեամբն, որ ըստ մարմնոյ ազգակից եւ տոհմականն է. հատոյց զպարտիս մեղացն ի վերայ ամենեցուն մեռանելովն իբրեւ զմարդ, խափանեաց զայն, որ զիշխանութիւն մահու ունէր, այսինքն զսատանայ, իբրեւ զչարատեաց զԱստուած, եւ զկար զաւրինացն եցոյց՝ ի կատարել անդ զամենայն արդարութիւն, եւ բնութեանն զառաջին ազնուութիւն հատոյց ի պատուելոյ անտի ի մարմնանալն, զոր իւր իսկ ստեղծեալն էր զբոյս բարուցն բարութեան։ 17 Արդ, մի է Որդի, եւ համազաւր Երրորդութեանն երկիրպագանեմք. չորրորդութիւն անդ ոչ մատուցանեմք, այլ մի Որդի՝ անսկիզբն ի Հաւրէ ծնեալ, որով զամենայն յաւիտեանս հաւատամք եղանել. որ մշտնջենաւորակիցն է արմատոյ շառաւիղ, որ առանց ծորման ի Հաւրէ իջանէ. որ անքակ մտաց անտի յառաջ եկեալ եւ անդէն բնակեալ. զի թեպէտ յերկրի երեւեցաւ, այլ ի Հաւրէ ոչ մեկնեցաւ։ 18 Սա կամեցաւ փրկել զոր ինքն ստեղծ, եւ փրկեաց ի բնակելն յարգանդի անդ, եւ աւրհնեաց զդուռն բուսոյ բարուցն բարութեան, եւ ծննդեան իւրով կնքեաց, եւ եցոյց զինքն, որ ի վեր է քան զբարս ծննդեան՝ Բանն մարդացեալ։ 19 Արդ, ոչ եթե այլ ոք է Քրիստոսն, քա՜ւ լիցի, եւ ոչ այլ ոք Աստուած Բանն. զի երկուս Որդիս Աստուածութեան բնութիւնն ոչ գիտէ, այլ միայն միածին ծնաւ։ 20 Զի ուր ոչ գոյ ամուսնութիւն ծննդականաց, անդ ոչ գտանի երկութիւն ծնելոյ. Զի յանուն Յիսուսի Քրիստոսի կրկնեսցի ամենայն ծունր՝ երկնաւորաց եւ երկրաւորացս եւ սանդարամետականաց։ 21 Ապա եթե այլ ոք է Քրիստոսն, քան զայն, որ Աստուած Բանն է ի Հաւրէ, դոյզն մարդ է Քրիստոս. զի տաճար է Աստուծոյ՝ ըստ բանի սրաբեոցն։ 22 Իսկ եթե դոյզն մարդ իցէ Քրիստոս, զիարդ, որ ի վեր են քան զբնութիւն նորա եւ պատուականագոյնք՝ երկնաւորքն, ծունր իջեալ երկիրպագանեն կրտսերոյն. եւ կամ զիարդ ընկալցուք մեք զբարբառ մարգարէիցն, որ գոչեն. Աստուած մեր յերկրի երեւեցաւ, ընդ մարդկան շրջեցաւ. երեւել զայն ասէին, որ մարմնովն երեւեցաւ, եւ շրջել՝ որ ըստ ժամանակի, ընդ մարդկան. զառաւելութիւն զամենազաւր ի գործոց անտի գնացիցն ցուցանէր, զի իբրեւ զամենակալ, որ եկաց եւ մնաց ի նմին վասն իւր եւ որ ինչ կամեցաւ եւ եղեւ վասն մեր։ 23 Ապա եթե գայթակղութեան պատճառք լինիցին խանձարուրքն եւ որ ի մսրի անդ բազմականն էր, եւ կամ ժամանակաւ ըստ մարմնոյ աճումնն էր, եւ որ ի նաւին անդ ի քուն մտանելն էր եւ ի ճանապարհի աշխատ լինելն էր, եւ որ ի ժամանակի անդ քաղցնուլն էր, եւ որ ինչ միանգամ մարդոյ եղեալն էր դէպքն անցանէին։ 24 Արդ, ես զարմացեալ եմ ընդ պակասամտութիւնն, որ նոր ճանապարհս խոտորս ձեւեն. զի իմ զմինն գիտացեալ եւ ուսեալ բարեպաշտութեամբ զՈրդի, եւ մի խոստովանութիւն ունիմ զմարմնացելոյ Բանին Աստուծոյ զաւրութիւն բնութեանն։    25 Իսկ արդ, զի մի է, որ անցից անցից համբերութեամբ յանձն էառ եւ զմեծասքանչ զաւրութիւնսն կատարեաց, արդ՝ ընդէր զաստուածեղէնսն լռեալ եւ զվատթարագոյնն յերկարեալ բարբաջեն։ 26 Զի նա իբրեւ կամեցաւ, թե հաւատարիմ արարից՝ Աստուած եմ եւ Բան, հաստատեցաւ կաց որ էրն. իսկ եղեւ մարմին եւ մանուկ, եւ ոչ միով իւիք քակտութեամբ զխորհուրդն թշնամանեաց. նոյն ինքն եւ զմեծասքանչ զաւրութիւնն առնէր եւ նոյն ինքն չարչարանաւք մտանէր. նշանաւք եւ արուեստիւք կալ մնալ յայնմ, որ էրն իսկ եւ երեւեցուցանէր, իսկ չարչարանաւք զոր եղեւն հաստատէր։ 27 Արդ, միեւնոյն մշտնջենաւոր ի սկզբանէն եւ ի կատարածի մարմնացեալն խոստովանեսցուք Որդի, եւ մի ինչ այլ ամենեւին յաստուածութիւն բնութեանն անդր աւտարոտի եւ խոտան խառնեսցուք, զի ոչինչ աւելորդ գոյացն աթոռ։1 Երանելւոյն հաւր մերոյ Դիոսկորոսի եպիսկոպոսապետին Աղէքսանդրու, եւ գրեցելոյ Թղթոյն ի Գանգրայ յԱսորիս, ուր զաշակերտսն կատարեաց ի Քրիստոս՝ թուղթ Եւթներորդ։ 2 Սեպտեմբերի Բ. հոռի վեցերորդն. Առ Միայնակեացսն ի Հենատոն գրեցեալ թղթոյ։    3 Քանզի գիտեմք զնա հաւատով՝ բուժեալ ծնիցեալ զնա իբրեւ զԱստուած, իսկ զնոյն ծնիցեալ ի Մարիամայ իբրեւ զմարդ։ 4 Տես զնա ի վերայ երկրի ճեմեալ իբրեւ մարդ, եւ տես զնա երկնայնոց հրեշտակաց արարիչ իբր զԱստուած։ 5 Տես զնա ի նաւի ննջեալ իբրեւ զմարդ, եւ տես ի վերայ ալեացն ճեմեալ իբր զԱստուած։ 6 Տես զնա քաղցեալ իբր զմարդ, եւ տես զնա բուծանաւղ աշխարհի իբր զԱստուած։ 7 Տես զնա ծարաւեալ իբր զմարդ, եւ տես զնա արբուցանելով՝ իբր զԱստուած։ 8 Տես զնա մերկացեալ իբր զմարդ, եւ տես զնա զգեցուցանաւղ իբր զԱստուած։ 9 Տես զնա ի վերայ յովանակի նստեալ իբր զմարդ, եւ տես զնա ի քերովբէսն նստեալ իբրեւ զԱստուած։ 10 Տես զնա ի հրեիցն քարկոծեալ իբր զմարդ, եւ տես զնա ի հրեշտակաց երկրպագեալ իբր զԱստուած։ 11 Տես զնա փորձեալ իբր զմարդ, եւ տես զնա զդեւս հալածելով իբր զԱստուած։ 12 Տես զնա ոչխար իբր զմարդ, եւ հովիւ իբր զԱստուած։ 13 Տես զնա զոհ զենեալ իբր քահանայ ընծայաբեր, եւ փրկանաւորելով՝ իբր զԱստուած։ 14 Տես զնա ի Պիղատոսի յատենի կացեալ իբր զմարդ, եւ տես Հաւր գահակցեալ իբր զԱստուած։ 15 Տես զնա խաչեալ իբր մարդ, եւ տես զնա աւազակին դրախտին շնորհելով իբր զԱստուած։ 16 Տես զնա քացախ արբեալ իբր զմարդ, եւ տես զաշխարհ արբուցեալ անչարակնաբար իբր զԱստուած։ 17 Տես զնա մեռեալ իբր զմարդ, եւ տես զնա մեռեալս յարուցանելով՝ իբր զԱստուած։ 18 Տես զնա աղքատացեալ մարմնով իբր զմարդ, եւ տես զնա փարթամացուցանաւղ իբր զԱստուած։ 19 Տես զնա ծառայ իբր զմարդ, եւ տես ազատիչ իբր Աստուած։ 20 Տես զնա որպէս ցորեան սերմանեալ, եւ տես զնա դարձեալ սերմանաւղ իբր Աստուած։ 21 Տես զնա այգի պտղալից իբր մարդ, եւ տես զնա բուսակեր երկրագործ իբր զԱստուած։ 22 Այլ զի մի բազմամբոխ շարադրութեանս արարից, թողում այժմ զվկայութիւնս իւրաքանչիւր հաւաքեալ գլխոց, եւ հաւաքեցից՝ շնորհելով Աստուծոյ, ի դիպող ժամանակի առ այս կոչողի։ 23 Իսկ զաւտարափառացն անպիտանութիւն թողեալ, զմի եւ զնոյն խոստովանիմք Փրկիչ եւ Տէր եւ Աստուած, եւ թե եղեւ տնաւրինաբար։ 24 Կալարուք այսուհետեւ եւ զհարցն խոստովանութիւն, եւ մի շոգմոգողացն հերձուածողաց համեմատիք բանից, այլ եւ մի յերկուս բաժանողաց. զմինն հաւանիք. քանզի մինն է մեր փրկիչ, որպէս ասացն թե՝ եղեւ մարդ սակս մարդասիրութեան։1 Երանելւոյն Տիմոթէոսի եպիսկոպոսի Աղէքսանդրացւոց՝ ի Հակաճառութենէ, առաջին գլխոյն Լեւոնի հայհոյութեանն եւ որ յառաջ քան զնա հերձուածողք՝ Նեստորի Անտիոքացւոյ եւ Դիոդորի Տարսոնացւոյ եւ Պաւղոսի Շամշտացւոյ եւ Թէոդորիտեայ Կիւրոս քաղաքի, եւ աշակերտաց որ յետոյ։    2 Հերձուածողացն նորա վարդապետացն ի բաց յայտնելով զնորայն զամպարշտութիւն, իբր հետեւեցելոյ իւր նորայն ամպարշտութեանն, ենթակայեսցի յիրաւի զնոցայն ելելոյ նզովիցն ի հարանց սրբոց։ 3 Քանզի երանելի առաքեալն Պաւղոս զմարմնացեալ Աստուած Բանն հանդերձ իւրով մարմնովն Քրիստոս քարոզեաց, եւ Աստուծոյ զաւրութիւն եւ Աստուծոյ իմաստութիւն ընդ երկնաւ զսա անուանեաց. զի ոչ որպէս նորում վարդապետիս թուի՝ տաղաւարեաց ի Մարիամայն մարդն Աստուծոյ Բանին, իբր այլ ելով քան զ՚ի Կուսէն ծնիցեալն Փրկիչն, Քրիստոս Տէրն. քանզի տուն անուանեաց նորս վարդապետ զ՚ի Մարիամայն առեալն. բնակեալ զԱստուած Բանն ի տան աւրինադրէ, որպէս թուի հերձուածողացն նորա վարդապետաց, զի մի Աստուած Բանն, որպէս ինքն կոչէ իմաստութիւն՝ թափեալ զինքն գտանիցի, եւ մի տուեալ վասն մեր ի Հաւրէ՝ ըստ գերազանցութեան սիրոյն. Զի այնպէս սիրեաց Աստուած զաշխարհս, ասէ աւետարանիչն Յովհաննէս, իբր զի զՈրդին իւր Միածին ետ վասն մեր. այլ զի մի Տէրն փառաց, այլ Տեառն փառաց տուն ասիցի զխաչն համբերիչ վասն մեր, եւ զմահն եւ զթաղումն եւ զյարութիւնն։    4 Այլ ոչ ուսուցին այսպէս Աստուածեղէն Գիրք, այլ ինքն Բանն մարմին եղեալ՝ տաղաւարեալ կամ բնակեալ ի մեզ, եւ ի մարդկան. քանզի՝ Բնակեցայց ի նոսա եւ գնացից, ասէ, եւ եղէց նոցա Աստուած, եւ նոքա եղիցին ինձ ժողովուրդք։ 5 Իսկ զբնակիլն ի սիրտս մեր զՔրիստոս աղաւթէ երանելին Պաւղոս. իսկ բնակիլ ի մարդիկ Աստուծոյ միայնւոյ յատուկ է, եւ ոչ մարդոյ։ 6 Եւ յԱռ Եբրայեցիս թղթին զՔրիստոս հարազատ քարոզէ Որդի Հաւրն եւ արարիչ բոլորեցուն, եւ գեր ունել անբաղդատաբար ամենայնի համանգամայն արարածոցս. Քանզի, ասէ, Մովսէս հաւատարիմն բոլորում տան նորա բուժող առ ի վկայութիւն խաւսեցելոցն, իսկ Քրիստոս իբրեւ որդի ի տուն նորա, որոյ տունն մեք եմք։ 7 Իսկ Քրիստոս իւր ոչ տուն ասի եւ ոչ բնակութիւն յԱստուածային Գրեցելումն, թեպէտ եւ մարդկայնաւք վարեսցի ձայնիւք՝ վասն տնաւրէնութեանն, զի մի երեւոյթ կարծիցի մարմնաւորութեանն իւրոյ խորհուրդ. այլ ըստ ճշմարտութեան մարդ եղեալ տնաւրինաբար Աստուծոյ Բանն՝ հաւատասցի մնացեալ անյեղում բնութեանն։ 8 Քանզի եթե Աստուած էր հանդերձեալն յերկրի երեւելն եւ ի Կուսէն ծնանելն՝ Էսայի մարգարէանայ ասելովն. Ահա Աստուած մեր դատաստան հատուցանէ եւ հատուսցէ, ինքնին եկեսցէ եւ փրկեսցէ զմեզ. յայնժամ աչք կուրաց բացցին, եւ այլն զկնի։ 9 Եւ՝ Ահա Աստուած Տէր գայ հաստատութեամբ. եւ՝ Ահա կոյս յորովայնի ընկալցի եւ ծնցի որդի, եւ կոչեսցեն զանուն նորա Էմանուէլ. եւ զի՝ Կոչեսցի անուն նորա մեծի խորհրդոյ հրեշտակ, Աստուած հզաւր։ 10 Եւ ինքն իսկ յառաջ քան զյաւիտեանս Աստուծոյ Բանն յաղագս ի կնոջ իւր ըստ մարմնոյ ծննդեանն տնաւրինականի մարգարէիւն ասէ. Լուարուք ինձ, կղզիք, եւ հայեցարուք, ազինք, յետ բազում ժամանակաց, ասէ Տէր, յորովայնի մաւր իւրոյ կոչեաց զանուն։ 11 Ահա զկամաւոր եւ զանկիր եւ զանճառելի յղութիւն իւր զեկուցանեն որովայնիւ մաւր, եւ առանձին մայր կոչէ զսուրբ Կոյսն, եւ անուն կոչեցեալ առ ի Հաւրէ։ 12 Իսկ եթե տուն իւր շինեաց եւ յայնժամ բնակեցաւ ի Մարիամայն մարդն Աստուծոյ Բանն՝ արտաքոյ ելով ամենայնիւ է շինելոյն տանէն, մինչեւ իննամսեայ ժամանակաւ զսա շինեսցէ, այլ ելով Քրիստոսն, զի ի Մարիամայն իւր տուն, ապա ուրեմն ոչ շարառեցաւ անճառաբար մարմնացեալն յարգանդի Կուսին Աստուած Բանն, որպէս նմա թուի, եւ ոչ Աստուածածին սուրբ Կոյսն, եւ իբր մնաց յղացեալ եւ ծնեալն կոյս։ 13 Այլ մարգարէն վկայէ եւ գոչէ զսորա զստութիւն, մանաւանդ ինքն իսկ Աստուած Բանն մարգարէիւն, ապա իբր առ նոյն ծնիցեալն ի Կուսէն ասէ մարգարէիւն. Եւ Սեբումացիք արք բարձունք առ քեզ անցցին եւ քեզ եղիցին ծառայք եւ յետոյ քո հետեւեսցին կապեալք ձեռակապաւք, եւ ի քեզ աղաւթեսցեն, զի ի քեզ Աստուած է, եւ ոչ է Աստուած բայց քո։ 14 Ասէր իսկ ինքն Տէրն եթե՝ Հայր յիս մնալովն գործէ զգործս ինքն, եւ եթե՝ Հայր իմ ընդ իս է. ոչ եթող զիս միայն, զի ես զհաճոյս նորա առնեմ յամենայն ժամ. եւ՝ Հայր իմ յիս եւ ես ի Հայր։ 15 Էջ իսկ եւ Հոգին Սուրբ մարմնական տեսակաւ իբր աղաւնի ի յերկնուստ եւ մնաց ի վերայ նորա. զի այսպէս ասէ Տէրն. Հոգի Տեառն առ իս, սակս որոյ աւծ զիս։ 16 Վասն այսորիկ եւ տաճար ասաց զիւր մարմինն՝ իբր աւծեալ տնաւրինաբար Սուրբ Հոգւովն եւ ունելով յինքեան զՀայր եւ զՀոգին Սուրբ. զի եւ մեր մարմինքս իւրով շնորհաւն կոչեսցի տաճար ի մեզ բնակեցելոյ Հոգւոյն Սրբոյ. Զի անդամք եմք մարմնոյ նորա, եւ՝ Ի լրմանէ նորա մեք ամենեքեան առաք, եւ՝ Շինիմք ի վերայ հիման առաքելոց եւ մարգարէից՝ ելոյ ի ծայր անգիւնոյ Յիսուսի Քրիստոսի, յորում ամենայն շինուած յաւդակապեալ՝ աճէ ի տաճար սուրբ Տեառն։    17 Այլ թէպէտ եւ էր ի նմայ Հայրն եւ Սուրբ Հոգին, այլ վկաէ մարգարէին, եթէ ոչ էր Աստուած բայց նորա. քանզի մնալովն Աստուած՝ եղեւ անխառնաբար եւ անյեղապէս մարդ, եւ համագոյ Հաւր եւ Հոգւոյն Սրբոյ, եւ յորժամ եղեւն ըստ մեզ։ 18 Իսկ մարմնաւորութեան եւ ծնելութեան նորա յեղանակ անճառելի է եւ անիմանալի է ամենեցուն, որպէս միայն գիտէ ինքն Մէնածինն Աստուած ընդ իւրում Հաւր եւ Սուրբ Հոգւոյն։ 19 Քանզի երանելի աւետարանիչն Յոհաննէս՝ Ի սկզբանն առ Աստուած եւ Աստուած Բանն էր, որով ամենայն եղեւ, մարմին եղեալ քարոզեաց, մնալովն Աստուած, տաղաւարեալ ի մեզ հաւատացեալսս։ 20 Քանզի եւ նախածին եղեալ ի բազում եղբարս եւ տեսեալ յառաքելոցն վկայի, եւ այսպէս՝ Փառս ունել Մէնածնի առ ի Հաւրէ, լի շնորհաւք եւ ճշմարտութեամբ. զի ի լրմանէ նորա ամենեքեան առաք զշնորհ Սուրբ Հոգւոյն, եւ ընդունիչք նորա եղաք։ 21 Եւ երանելիքն իսկ հարքն, որ ի Նիկիայ, զ՚ի գոյացութենէ Հաւր՝ Աստուած յԱստուծոյ ասացին զնա. վասն մեր եւ վասն մերոյ փրկութեան ստորիջեալ մարմնացեալ եւ ախտակրեալ եւ յարուցեալ ասացին, որպէս աւետարանիչն Յոհաննէս, եւ ոչ ուրեք անուանեցին զՔրիստոս եւ զիմաստութիւնն, կամ եթե զԱստուած Բանն բնակեալ ի նմա, այլ զմի եւ զնոյն համագոյ հաւր ելով եւ Սուրբ Հոգւոյն ասացին։ 22 Արդ, եթե թուեցաւ ապականչին Աստուածայնոյ Գրեցելոյն եւ սրբոյ կանոնին՝ բնակեաց Աստուծոյն Բանն ի Մարիամայն մարդումն, աստուածազգեստ մարդ էր Քրիստոս, եւ ոչ եղեւ մարդ Աստուծոյ Բանն՝ մնալովն Աստուած, այլ ի մարդ բնակեաց։ 23 Քանզի զայս յառաջիկայն յայտնապէս ուսուցանէ, շինելով ի վերայ չարապէս գրիցելոյ հիման Նեստորի հերձուածոյն։ 24 Իբր արդեաւք բնակէ Քրիստոս յամենայն սուրբս, եթե ոչ Աստուած գոյր եւ մարմնով. ասէ՝ Նախ քան զլինելն Աբրահամու եղանիլ, եւ այս ըստ մարմնոյ Որդի ելով Դաւթի. քանզի միայնոյ Աստուծոյ յատուկ ի սուրբս բնակիլ։ 25 Իսկ զինչ է աւելի սրբոյն մարգարէիցն երեւեսցի արդեւք ի Քրիստոսի այլ ասացեալ. ցուցեալ ահա, զի Մովսէս ընդ ընոծինս կարգեալ Աստուծոյ, իսկ Քրիստոս ամենայնի տէր՝ իբր Որդի Աստուծոյ եւ Աստուած. քանզի երկրպագի յամենայն հրեշտակաց, եւ նովաւ արար զյաւիտեանսն Հայր, եղելոյ նախածնի ի բազում եղբարս եւ վկայեցելոյ դարձեալ, եթե մնաց բացափայլումն եւ գծաւորութիւն ենթակացութեան Հաւր, եւ՝ Ի նմա կեամք եւ շարժիմք եւ եմք։ 26 Քանզի նման ասացաւ ի Դաւթայ եւ ի Պաւղոսէ. Աթոռ քո, Աստուած, յաւիտեանս յաւիտենից. քանզի անապաւառութիւն մեղաց մերոց արարեալ պատուական արեամբն իւրով եւ փրկանաւորեալ՝ նստաւ ընդ աջմէ Աստուծոյ, Աստուած ելով եւ մարմնով։ 27 Եւ զի պատուական արիւնն նորա արիւն Աստուծոյ է, Պաւղոս ուսուցանէ՝ ասելով առ յԵփեսոսէ երիցունսն. Հայեցարուք ձեզ ինքեանց եւ ամենայն հաւտիդ, յորում զձեզ եդ Հոգին Սուրբ վերադիտաւղս, հովուել զեկեղեցի Աստուծոյ, զոր ստացաւ արեամբն իւրով։ 28 Քանզի մի է Որդին Աստուծոյ՝ Մենածին, իբր Աստուած յԱստուծոյ, եւ նախածինն էր բազմաց եղբարց, ի ձեռն յաղագս մեր կամաւոր իւրոյ թաղմանն, ըստ որում եղեւ մարդ տնաւրինաբար վասն մերոյ փրկութեան, գոլով իսկ եւ այսպէս ըստ բնութեան Աստուած մարմնովն։ 29 Քանզի էակն ի սկզբանէ է Աստուածն Բան՝ կենդանութիւն, տեսաք, ասեն Փրկչին աշակերտքն, եւ ձեռք մեր որոնեցին։ 30 Քանզի եղեն ինքնատեսք եւ սպասաւորք Բանին, որպէս ասէ Ղուկաս։ 31 Քանզի անտեսանելին եղեւ տեսանելի՝ մնացեալն յանյեղլի բնութեանն. քանզի ինքն է Աստուած մեր եւ՝ Ի վերայ երկրի երեւեցաւ եւ ընդ մարդկան շրջեցաւ, եւ յայտնեցաւ մեզ՝ Աստուած ելով Տէր, մարդ եղեալ անխառնաբար, եւ ոչ անմարմնապէս երեւեալ ի վերայ երկրի։ 32 Քանզի ուսուցանէր մեզ զինքն եկեալ իւրով մարմնովն՝ ասելով. Ես եմ հաց կենդանի ի յերկնուստ իջեալ. եթե ոք կերիցէ յայսմ հացէ՝ կեցցէ յաւիտեան. եւ հացն իսկ, զոր ես տաց, մարմին իմ է՝ յաղագս աշխարհի կենդանութեան։ 33 Եւ դարձեալ. Եթե ոչ ուտիցէք զմարմին Որդւոյ մարդոյ եւ ըմպիցէք զարիւնն՝ ոչ ունիք կենդանութիւն ի ձեզ. Ուտողն զիմ մարմին եւ արբաւղն զիմ արիւնն ունի կենդանութիւն յաւիտենական, եւ ես յարուցից զնա յաւուրն վերջնումն։ 34 Եւ սոցուն ի վերայ բերէ. Ուտողն զիս՝ նա կեցցէ վասն իմ. քանզի ես եմ հացն յերկնուստ իջեալ եւ կենդանութեան տուիչ աշխարհի։    35 Տեսանես, զի ամենայն ուրեք մին զինքն քարոզէ՝ հանդերձ իւրով մարմնովն, ինքն գոլով յերկնուստ՝ իբր Աստուած, եւ ի Կուսէն՝ իբր որդի մարդոյ։ 36 Ասէ իսկ Յոհաննէս աշակերտն յաղագս տեսացելոյն եւ որոնացելոյն ի նմանէ Որդւոյն Աստուծոյ Յիսուսի Քրիստոսի. Սա է ճշմարիտ Աստուած եւ կենդանութիւն յաւիտենական։ 37 Եւ Պաւղոս խոստովանեաց զՔրիստոս ի Հրեիցն ըստ մարմնոյ զ՚ի վերայ ամենեցուն Աստուած, բարեբանեալ յաւիտեանս։ 38 Եւ յայլում թղթի դարձեալ ասէ. Ըստ յայտնութեան փառաց մեծին Աստուծոյ եւ Փրկչին մերոյ Յիսուսի Քրիստոսի։ 39 Եւ այլ դարձեալ բացերեւեցուսցէ յաղագս ամենայնի կատարաւղի զցանկութիւնս մարմնոյ, եւ ոչ գոլով գնացելոցն, իբր ոչ ընկալցի զարքայութիւնն Քրիստոսի Աստուծոյ։ 40 Իմաստութիւն այսուհետեւ Աստուծոյ այս է. Քրիստոս ճշմարիտ շինեաց ինքեան տուն հոգեկան զ՚ի նայն հաւատացեալս. վասն այսորիկ զկամաւորն ենթակաց թափումն անթափն զբնութիւնն իբր Աստուած, եւ զաղքատութեանս մերոյ զամենայն իւր արարեալ, զի մեք փարթամասցուք ի նա հաւատով եւ բնակութիւն նորա եղիցուք սրբով մկրտութեամբն՝ յաւէտ փարթամացեալք առ ի նմանէ տուեցելոյ զշնորհս Սուրբ Հոգւոյն. սակս որոյ ընդ մեզ է մինչեւ ի սպառումն յաւիտենիս։ 41 Աստուած ուրեմն մեր Քրիստոսն ներբնակեալն եւ ներճեմեալն ի մեզ, եւ յերկրի երեւեալն եւ ընդ մարդկան շրջեցեալն, ի փչման շնորհաւղն առաքելոց Հոգին Սուրբ, իբր Աստուած, որոյ եւ ժողովուրդն յատուկ եմք՝ ըստ հրեշտակապետին ձայնին. Զի կոչեսցես զանուն նորա Յիսուս. զի ինքն ապրեցուսցէ զժողովուրդ իւր ի մեղաց։    42 Նորին՝ ի Հակաճառութենէն երրորդ գլխոյն Լեւոնի։    43 Եթե մարդ բացակատարեաց հասարակական նարգանդի Կուսին եւ յետ այնորիկ յարակցեաց Աստուածումն Բանի ունակութեան շարայարութեամբ, քանզի այս եդեր քեզ հիմն ամպարշտութեան, որպէս Նստորի թուի եւ այլոց քոց վարդապետաց, Յիսուս է մարդ, կարէ ապրիլ յատկութիւն իւրաքանչիւրոյ բնութեանն, որպէս դու դանդաղեցեր, զի եւ մի Աստուած Բան մարդ եղեալ անյեղաբար եւ ըստ ճշմարտութեանն հաւատասցի, եւ յարակցեալն մարդ Աստուած գոլ հաւատասցի ըստ ճշմարտութեանն, ապա ուրեմն եւ ոչ Աստուած ի Կուսէ ծնիցաւ ըստ քեզ, այլ մարդ սոսկ. քանզի յատուկ մարդոյ զ՚ի կնոջէ ծնանիլն աղանդեցեր։ 44 Եւ իբր Աստուածածին Կոյսն քարոզի ընդ երկրաւս, եթե ոչ Աստուած իցէ ի նմայն մարմնացեալն, որոյ եւ նուաստին եւ կարեւորքն, ախտակրութիւնքն եւ առնելութիւնքն յատուկ իւր ըստ ճշմարտութեանն է։ 45 Եւ իբր իւրաքանչիւր բնութիւնքն, որպէս դու ասացեր, ի մի դէմ կարէ կայակցիլ ըստ մարդկային իմացման. ուր մտանելոյ դիմին միւսոյ բնութեանն, ասա ինձ. քանզի ոչ է բնութիւն անդէմ. այլ է յայտ, իբր ըստ ընդբնութեան ի մեզ, որպէս ի վերայ մեր, այսպէս համարիս զԱստուած Բանն՝ ընտանեցեալ ունակաբար նուաստին եւ անկարին եւ մահկանացուին մարդոյ, որպէս Նեստորի թուի։ 46 Իսկ յորժամ ասէ վասն Սամուէլի Աստուած. Ոչ զքեզ անարգեցին, այլ զիս մերժեցին, առ յոչ թագաւորել ի նոսա. եւ՝ Լսաւղն ձեզ ինձ լսէ. եւ՝ Որչափ արարէք միում այսոցիկ տրպոցս, ինձ արարէք, ի նոյն իսկ ի Փրկչէն ասացեալ։ 47 Այլ ոչ այսպէս ի վերայ Քրիստոսի խորհիմք, մի լիցի, եւ ոչ մարդկայնովք մտածութեամբք ըստ նմայն խորհուրդ արտախուզեալ ձեռնարկեմք. այլ հաւատամք, որպէս ընկալաք ի սուրբ եւ յԱստուածաշունչ Գրեցելոց, զի վասն մեր աղքատացաւ կամաւորապէս, բառացի, Աստուած ելով Բանն, եւ եղեւ մարդ ճշմարտութեամբ, մնալով անյեղլի իբր Աստուած, եւ զամենայն կարացեալ։ 48 Եւ յատուկ իւր մարմնացելոյ Աստուածն Բանի հաւատամք գոլ եւ զաստուածավայելուչս եւ զմարդկայինս, սակս ըստ մեզ տնաւրէնութեան. քանզի ըստ ըստ բնութեան է Աստուած եւ, մնացեալ միշտ Աստուած, եղեւ ըստ տնաւրէնութեանն մարդ, սակս մերոյ փրկութեան։ 49 Քանզի ոչ ըստ բնութեան ունի Բանն Աստուծոյ մարմնաւորութիւն, այլ տնաւրէնութեան, գերազբնութիւն գործեցելոյ Աստուծոյ ի հասարակական եւ ի մարդկային մերմէ բնութենէս կամ գոյացութենէս։ 50 Սակս որոյ համաբան եւ համասեռ մեզ ասի ըստ տնաւրէնութեան Բանին, կամ զ՚ի կնոջէն ծնելութեան. այլ եւ ոչ բնութիւն եւ ոչ գոյացութիւն հասարակականի ուրեմն մարդոյ ասացեալ էր երբէք, անկրական եւ համասեռ մեզ մարմինն Աստուծոյ Բանի. զի ոչ ենթակայակցեաց ըստ ինքեան. քանզի ի պարառնութեան Բանին ոչ ենթակայութիւն ընկալաւ, այլ մարմին Քրիստոսի ասի եւ մարմին Աստուծոյն Բանի, եւ մարմինն կենագործիչ յամենեցունց ուղիղ խորհիլ սովորելոցն ասի, եւ հաւատան։ 51 Քանզի եւ Քրիստոսի քահանայագործք ի ձեռն աստուածայնւոյ խորհրդոցն այսպէս զնա քարոզեալ սովորեցաք ժողովրդոցն, եւ նոցա յառլսել մեզ զամէնն. եւ ոչ ոք երեւի ասացեալ զնա ի ժամանակի բաշխմանն այնորիկ մարմին հասարակական մարդոյ, կամ բնութիւն մարդոյ, կամ գոյացութիւն մարդոյ. այլ մարմին Աստուծոյ Բանի կենագործիչ զնա քարոզեմք, ըստ Տեառնն վարդապետութեանն եւ առտաւութեանն։    52 Դադարեսցին այսուհետեւ զերկուս բնութիւնս մեզ ի սահմանս հաւատոյ քարոզիչքն, իբր աւտարացեալք յուղիղ խորհիլ սովորելոցն. որպէս ուսուցին մեզ ի սկզբանէ ինքնատեսքն եւ սպասաւորքն եղելոյ Բանին, եւ յետ նոցայն ուղղափառ վարդապետք եկեղեցւոյ եղեալքն։    53 Նորին՝ ընդդէմ Լեւոնի, գլուխք ԽԲ. հենգնելով յաւրինեալ։    54 ա. Եւ ոչ է ասել զմի Քրիստոս երկուութիւն.    55 բ. Եւ ոչ երկախումբ.    56 գ. Եւ ոչ երկաբոյս.    57 դ. Եւ ոչ կրկնապատիկ.    58 ե. Եւ ոչ երկակերտ.    59 զ. Եւ ոչ երկաբնութիւն.    60 է. Եւ ոչ երկատութիւն բնութեանց.    61 ը. Եւ ոչ ներկութիւնս առանձնացեալս.    62 թ. Եւ ոչ իւրաքանչիւր բնութիւնս.    63 ժ. Եւ ոչ երկուս գոյացութիւնս.    64 ժա. Եւ ոչ երկուս ենթակացութիւնս.    65 ժբ. Եւ ոչ երկուս առանձնաւորութիւնս.    66 ժգ. Եւ ոչ երկուս տեսակս.    67 ժդ. Եւ ոչ երկուս յատկութիւնս.    68 ժե. Եւ ոչ երկուս ներգործութիւնս.    69 ժզ. Եւ ոչ երկուս զանազանութիւնս.    70 ժէ. Եւ ոչ երկուս տարբերութիւնս.    71 ժը. Եւ ոչ երկուս զաւրութիւնս.    72 ժթ. Եւ ոչ երկուս ազդմունս.    73 ի. Եւ ոչ միւսութիւն յատկական զանհատանելի միութիւնն.    74 իա. Եւ ոչ այլ եւ այլ զանպարիմանալի միաւորութիւնն.    75 իբ. Եւ ոչ այլածին եւ այլազնեայ Աստուծոյ մարդ սրբեցեալ զՔրիստոս Աստուած։    76 իգ. Եւ ոչ ապականելի եւ անկատար զպատուական մարմինն Տեառն.    77 իդ. Եւ ոչ հասարակական մարդոյ զմարմինն տէրունւոյն։    78 իե. Եւ ոչ բնակութիւն ասել զմարդեղութիւնն.    79 իզ. Եւ ոչ տուն կամ տաղաւար զմիաւորեալ իւր Տեառն զմարմինն.    80 իէ. Եւ ոչ աստուածազգեստ մարդ զմարմնացեալ Բանն Աստուած.    81 իը. Եւ ոչ ընտանեկան ունակութեամբ.    82 իթ. Եւ ոչ շարունակութեամբ.    83 լ. Եւ ոչ ունական արժանաւորութեամբ.    84 լա. Եւ ոչ յարակցութեամբ.    85 լբ. Եւ ոչ յարելութեամբ կամ մերձաւորութեամբ մարդոյ հասարակականի առ Աստուած Բան.    86 լգ. Եւ ոչ ըստ արժանաւորութեան որդւութեան.    87 լդ. Եւ ոչ մարդ բացակատարեալ յարգանդի Կուսին եւ յետ այսորիկ յարակցեալ Աստուածումն Բանի.    88 լե. Եւ ոչ մարդածին շնորհագիւտ զԱստուածածինն Կոյս.    89 լզ. Եւ ոչ սոսկ մարդ զխաչեցեալն զՏէրն փառաց.    90 լէ. Եւ ոչ այլ ոմն զչարչարեալն.    91 լը. Եւ ոչ այլ ոմն զոչ չարչարեալն.    92 լթ. Եւ ոչ այլ ոմն էր մածուցեալ ի փայտին, իսկ այլոյ լեզուն խոստանալոյ ի դրախտն զմուտ աւազակին.    93 խ. Եւ ոչ դարձեալ, որպէս այսոքիկ ուրանան, գոլ զկենդանարարն զանապական մարմինն Աստուծոյ Բանին.    94 խա. Եւ ոչ ըստ մասին դնել Աստուած եւ մարդ՝ բաժանելով զտնաւրինականս եւ զաստուածային ճահագործութիւնս եւ սքանչելիսն։    95 խբ. Քանզի ոչ ասացաւ մեզ յԱստուածային Գրութենէ եւ ոչ ի սուրբ հարցն՝ այսր բնութեան այս ինչ եւ այնր բնութեան այն ինչ, այլ միոյ Քրիստոսի ճշմարտի Աստուծոյ զամենայն համանգամայն՝ զաստուածավայելուչս եւ զտնաւրէնութեանն Բանին առբաշխեն. քանզի իւր արար զմարդկայինսն։ 96 Եւ ոչ որպէս ասացն հայհոյիչն Լեւոն, մինչդեռ երկախումբքն ընդ իրեարս է. ահա երկախումբքն ասել եւ ընդ իրեարս, եւ միւս ընդ միւսումն եւ երկաքանչիւրն եւ հաւասարութիւնն՝ զերկուս նշանակէ, եւ ոչ զմի։ 97 Եւ ոչ ոք իւր ասի առգոլ, եւ ոչ ընդ իրեարս կարի ասել եւ ի վերայ միայնոյն եւ անբաժանելի Քրիստոսի. քանզի ոչ ի վերայ դիմի եւ ոչ ի վերայ միաւորութեան զերկաքանչիւր բնութիւն ասել կարելի է. քանզի երկաքանչիւր բնութիւն ասացեալ՝ երկուս յայտնապէս դէմս նշանակէ։ 98 Իսկ միաւորութիւն ոչ եւս կարի ասել իւրկաքանչիւրսն. զի ամենայն ի միոյ մի բնութիւն ասի. քանզի անկարելի է համանգամայն պահել զմիաւորութիւն եւ զերկաքանչիւրսն դիտել. քանզի ոչ ոք մի կամեցեալ ցուցանել՝ ասէ. Սա, որ զայս ինչ պարտ էր կրել, եւ նա, զոր վայել էր փառաւորել եւ երկրպագել. քանզի ի ձեռն՝ սա եւ սա եւ զոր եւ զոր, եւ զայս անուն եւ զայն անուն, եւ սոցա եւ սորա եւ նորա, եւ այսորիկ եւ այնորիկ, եւ ոմն եւ ոմն, եւ միւս միւսում յարակցեալ։ 99 Ահա երկու յաւդիւք եւ երկակս նշանակեալ զեկուցանէ մեզ Լեւոն ըստ սովորութեան իւրոյ հայհոյութեանն։1 Ի թղթոյն Զենոնի բարեպաշտ եւ ուղղափառ թագաւորի, որ կոչի Հենատիկոն, այսինքն միաւորիչ, որ է յետ Լ. ամի Քաղկեդոնի ժողովոյն։    2 Յաղագս այսորիկ ծանուցանել ձեզ փութացաք, զի ամենայն ուրեք ուղղափառ եւ սուրբ եկեղեցւոյ միաւորութիւն եղիցի, եւ այլ հաւատ, կամ ուսումն, կամ սահման հաւատոյ կամ հաւատ, քան զասացեալսն յառաջագոյն ի սուրբ հարցն ՅԺԸ.իցն, զոր հաստատեցին եւ ՃԾ. սուրբ հարքն ժողովեալք ի Կոստանդնուպաւլիս, ոչ ունէաք եւ ոչ ունիմք, եւ ոչ կալցուք եւ ոչ թե ունիցի ոք գիտեմք, եւ որ ունիցի ոք՝ աւտար զնա ի մէնջ համարիմք, եւ այսու միայն քաջալերիմք։ 3 Յառաջագոյն ասացաք եւ այսու հա[մարիմք] կենդանի պահել զմեր թագաւորութիւնս եւ միաբան զամենայն ժողովուրդս, որ փրկական մկրտութեանն արժանի եղեն՝ զմի եւ զնոյն ընկալեալ, նովին լուսաւորեալ, զորոյ եւ զհետ չոգան ամենայն սուրբ հարքն, մանաւանդ որ յԵփեսոս ժողովեցան, որք լուծին եւ ի բաց մերժեցին զանաւրէնն Նստոր եւ որք յետ նորայն զնորայն խորհէին եւ ունէին։ 4 Զոր եւ մեք զՆեստորիոս՝ միանգամայն հակառակասիրի մտածել, եւ որք զնորայն խորհին եւ մտաբերեն՝ նզովեմք, ընկալեալք զԲԺ. գլուխն, զասացեալսն յաստուածասիրէն Կիւրղէ, այն որ եղեւ գլուխ եպիսկոպոսացն եւ սրբոյ եկեղեցւոյն Աղեքսանդրեայ։ 5 Քանզի հաւատամք, եթե Միածինն Որդի Աստուծոյ Աստուած էր ճշմարտութեամբ՝ այն, որ մարմնացաւ, Տէր մեր Յիսուս Քրիստոս. այն, որ ի բնութենէ Հաւր յաստուածութեանն իւրում, եւ ի բնութենէ մերմէ եղեւ մարդկութիւնն իւր. այն, որ էջն եւ մարմնացաւ ի Հոգւոյն Սրբոյ եւ ի Կուսէն Մարիամայ Աստուածածնէն։ 6 Քանզի մի է Որդի, եւ ոչ երկու խոստովանիմք. զի մի է Միածին Որդին Աստուծոյ, եւ նորա են սքանչելագործութիւնքն եւ չարչարանքն, զոր կամաւորութեամբ կրեաց մարմնով իւրով։ 7 Այլ զայնոսիկ, որ բաժանենն եւ փոփոխելի ասեն կամ այլայլելի՝ զայնպիսիսն ոչ ընդունիմք. քանզի ճշմարիտ մարմնաւորութիւնն՝ անապական եւ առանց մեղաց, որ յԱստուածածնէն եղեւ, յաւելուած Որդւոյ ոչ արար. այլ Երրորդութիւնն Երրորդութիւն՝ մինչ կամեցաւն եւ մարդացաւ մի յԵրրորդութենէն, Բանն Աստուած։    8 Արդ, գիտացէք այսուհետեւ, զի ոչ սուրբ եկեղեցիք, որ են յամենայն կողմանս, եւ ոչ այնք, որ պաշտենն զնոսա՝ աստուածասէր քահանայք եւ թագաւորութիւնս մեր, այլ հաւատ կամ այլ սահման հաւատոյ, բայց այն, որ վերագոյն ասացաւ, ոչ ընկալաք եւ ոչ ընդունիմք։ 9 Այսուհետեւ եկայք ամենեքեան անխտրութեամբ ի միաբանութիւն հաւատոյ։ 10 Այլ զայդ ամենայն, զոր գրեցաքդ առ ձեզ, ոչ եթե այնք որ զհաւատ նորոգեմք, այլ որպէս զայսոսիկ, որ խնդրուածս մատուցանեմք։ 11 Բայց զայնոսիկ, որ այլ ինչ խորհեցան եւ կամ խորհիցին այժմ եւ կամ երբ եւ իցէ, կամ ի Քաղկեդոնի, եւ կամ յոր եւ իցէ յայլ ժողով՝ զնոսա նզովեմք, մանաւանդ զայնոսիկ, որ կոչեցան Նեստորիանոսք եւ Եւտիքոսք, եւ որք զնոցայն խորհեցան կամ խորհին։    12 Ի թղթոյն Անաստասայ բարեպաշտ թագաւորի ընդդէմ հերձուածողաց, որ էր յետ [Խա?] ամի Քաղկեդոնի ժողովոյն։    13 Մի է սահման հաւատոյ, զոր ընդունիմք՝ ՅԺԸ. սրբոց հարցն, որք ի Նիկիա ժողովեցան՝ այն, որ ցուցանէ, եթե մի է ի Սրբոյ Երրորդութենէն Տէր մեր Յիսուս Քրիստոս՝ Բանն Աստուծոյ, այն որ մարմնացաւ ի սուրբ եւ յԱստուածածին Կուսէն Մարիամայ, եւ մարդացաւ։ 14 Զնոյն սահման կալան ՃԾ. սուրբ հարքն, որ ի Կոստանդնուպաւլիս ժողովեցան վասն Սրբոյ Հոգւոյն։ 15 Ըստ նմին եւ երանելի ժողովն, որ յԵփեսոս ժողովեցան եւ նզովեցին զՆեստոր հերձուածաւղ եւ զամենայն, որ ըստ նմա խորհին եւ հաւատան։ 16 Որպէս թուղթն, որ կոչի Հենատիկոն՝ Զենոնի ուղղափառ թագաւորի, նոյնպէս եւ թուղթն Յովհաննու եպիսկոպոսապետին Աղեքսանդրի՝ այն, որ ցուցանէ այսպէս, յորում նզովէ զտաւմարն Լեւոնի եւ ոյք անցին ըստ նոյն սահման եւ երկուս բնութիւնս զկնի միաւորութեանն սահմանեցին ի վերայ միոյն Քրիստոսի։ 17 Մեք, որպէս ընկալաք ի սուրբ հարցն՝ ոչ ասեմք երկուս բնութիւնս, այլ մի բնութիւն, որ մարմնացաւ՝ զԱստուած Բանն խոստովանիմք, եւ նզովեմք զժողովն Քաղկեդոնի. ընդ նմին եւ զԼեւոն եւ զտաւմարն նորին եւ զայնոսիկ, որք ասեն, զՔրիստոս երկուս որդիս՝ մինն, որ յառաջ քան զժամանակս, եւ միւսն, որ ի վերջինս ժամանակի։ 18 Եւ որք ասեն, զկնի խոստովանելոյն միաւորութիւն՝ երկուս բնութիւնս եւ երկուս դէմս, կամ երկուս աւրինակս, կամ երկուս յատկութիւնս եւ զանազանութիւնս, կամ երկաքանչիւր բնութեան գործ՝ խոտեմք եւ նզովեմք. վասն զի ընդդէմ երանելւոյն Կիւրղի ԲԺ. գլխոցն գտանի։1 Սրբոյն Սահակայ Հայոց կաթուղիկոսի եւ սուրբ վարդապետին Մեսրոբայ՝ ի թղթոյն, որ առ երանելին Պրոկղ պատասխանի։    2 Այլ մեք հաւատամք ի մի Աստուած՝ Հայր, Արարիչ երկնից եւ երկրի՝ երեւելեաց եւ աներեւութից։ 3 Եւ ի մի Տէր Յիսուս Քրիստոս՝ ի Միածին Որդին Աստուծոյ, այսինքն՝ էութիւն յէութենէ, էութիւն ծնեալ, որով ամենայն եղեւ. Աստուած յԱստուծոյ, լոյս ի լուսոյ՝ ծնեալ, եւ ոչ արարեալ, իսկակից Հաւր. որ վասն մեր էջ եւ մարմնացաւ, յանձն առ զչարչարանս, թաղեցաւ, յարեաւ յերրորդ աւուր, ել յերկինս եւ գայ դատել զկենդանիս եւ զմեռեալս։ 4 Հաւատամք եւ ի Սուրբ Հոգին։ 5 Իսկ որք ասենն՝ էր երբեմն, զի ոչ էր, եւ մինչչեւ ծնեալ էր՝ չէր, եւ ասեն՝ ի չէութենէ եղեւ եւ յայլմէ իմեմնէ եւ զաւրութենէ, եւ կամ եղծանելով եւ փոփոխելով, զայնպիսիսն նզովեմք։ 6 Զի միշտ Հայր, միշտ Որդի, միշտ Հոգին Սուրբ։ 7 Հոգի Աստուծոյ Հոգի Սուրբ՝ կատարեալ, բարեխաւս, անստեղծ, անեղծ, որ խոստացաւ աւրինաւք եւ մարգարէիւք եւ առաքելովք. որ էջ Յորդանան։ 8 Եւ վասն մարմնազգեցութեան Որդւոյն այսպէս հաւատամք, զի էառ յանձն լինել մարդ կատարեալ՝ յԱստուածածին Կուսէն Մարիամայ, Սրբով Հոգւով՝ առեալ շունչ եւ մարմին, ճշմարտիւ եւ ոչ կարծեաւք։ 9 Զի այսպէս եկն ի կատարել փրկել զմեր մարդկութիւնս, եւ ճշմարտիւ չարչարեցաւ. ոչ թե ինքն պարտ էր չարչարանայ, այլ վասն մեր յանձն էառ զչարչարանս, եւ յերրորդ աւուր յարեաւ, եւ յերկինս համբարձաւ եւ ընդ աջմէ Հաւր նստաւ, եւ գալոց է դատել զկենդանիս եւ զմեռեալս։1 Ի թղթոյն Եզնկայ Կողբացոյ թարգմանչի, զոր գրեաց ի Կոստանդնուպոլիս՝ առ երանելին Մաշդոց վարդապետ, յետ առաջնոյ ժողովոյն Եփեսոսի, յորում լուծին ի պատուոյ զՆստոր Կոստանդնուպոլսի եպիսկոպոս։    2 Եւ վասն հաստատութեան եկեղեցեայց, զոր կարծեաց յարուցանել հողմ մոլորութեան եւ շարժել՝ սուրբ աղաւթիւք ձեր դադարեաց, եւ ի միաբանութիւն եկին ամենայն եպիսկոպոսք Հոռոմոց՝ ունել հաստատուն զառաջին երեքհարիւրոցն հաւատ, եւ նզովեցին, զի մի ոք իշխեսցէ նորած ինչ եւ աւտարաւտի հաւատալ, այլ ի սորին վերայ շինել եւ զնոյն ուսուցանել. խոստովանել զՔրիստոս Աստուած ճշմարիտ եւ Որդի Աստուծոյ եւ Միածին՝ ծնեալ ի Հաւրէ յառաջ քան զյաւիտեանս եւ Տէր արարիչ ամենայն արարածոց, եւ զնոյն Բանն Աստուած ի վաղջան ժամանակաց զգեցեալ մարմին եւ եղեալ մարդ՝ առանց շրջելոյ եւ անկանելոյ յիւր աստուածական բնութենէն, եւ ծնեալ ի սուրբ Կուսէն, Աստուած՝ ըստ մարմնաւոր ծննդեանն մարդ կատարեալ, եւ կոչի եւ է Կոյսն Տիրածին եւ Աստուածածին, եւ ծնեալն Աստուած եւ մարդ կատարեալ։1 Երանելւոյն Յովհաննու Մանդակունւոյ Հայոց կաթուղիկոսի՝ ի հակաճառութենէն Քաղկեդոնի ժողովոյն, որ ասի Ապացոյց։    2 Քանզի ՅԺԸ. ի Նիկիայ գումարեալք ի քակտումն արիանոսացն ոչ կալան փոյթ երկու բնութեանց առնել ընտրութիւն զանազանութեան, այլ ըստ վիրաց վիրաւորեցելոց բարբառեալ՝ վաղվաղակի կտրելով զարմատ ժահահոտ փտութեանն, մի բնութիւն ասացին, նպատակ ուղղափառութեան կանգնելով յաղթութիւն յերեսս լրբենի լկտողաց, որք ուրացան զՈրդի յէութենէ Հաւր՝ յապականութիւն եւ յաղքատութիւն իջուցին տաժանեալք։ 3 Է նոյն բնութիւն Հաւր, որով ամենայն եղեւ, եւ այս առաւել իմն դիպողագոյն, զի բնութիւն Բանին աստուածութիւնն է, եւ զի մի է բնութիւն Բանին՝ դաւանելի է։ 4 Քանզի չէ ոք ի Սուրբ Երրորդութեանն յայլմէ էութենէ կամ ի գոյութենէ. մինն նետիւ երեքսայրեան սլաքաւորաւ սպանին զթշնամին արդարութեան՝ աւետարանելով զյաղթութիւնն հանդերձ հրաշալի տնաւրէնութեանն կրիւք։ 5 Իջեալ, ասէ, մարմնացաւ, մարդացաւ, ծնաւ կատարելապէս ի Մարիամայ՝ ի սուրբ Կուսէն։ 6 Դարձեալ աստանաւր զիջանելն ոմանք կերպարանաւք, եւ ոչ ճշմարտութեամբ՝ վարկանին, զի տեղաց ի տեղիս փաստաբանելով փոփոխումն, հաճոյութեամբ իմն եւ կամաւք՝ զխոնարհմանն տայ զաւրինակ, եւ ոչ գիտեն, թե որով զայլսն ասիցեն, ինքեանք մարմին նովիմբ, յայտ առնելով, եթե միով վայրի բովանդակին։ 7 Եւ վասն այնորիկ զայլսն դատապարտեն՝ հայհոյիչս գոլով ամենայնի, եւ զայն ոչ իմանան, թե տարրական նիւթեղինաց այնպիսի կիրք ուրեմն լինել եւ ի հեռաձիգս ակամաւ միայն մատչիլ ի հաճոյութիւն ունիլ անարդիւնաւոր, զոր ոչ բաւէ բոլորն աւարտել։ 8 Իսկ անբովանդակելի էութեանն ո կարէ առնել որոշումն վայրաւք զանազանելովք. յայտ է, եթե ամբարիշտն։ 9 Ոչ ապաքէն զերկինս եւ զերկիր ես լնում, ասէ Տէր. եւ՝ Երկինք աթոռ իմ են եւ երկիրս պատուանդան է ոտից իմոց։ 10 Եւ հեզն Դաւիթ բողոք բարձեալ յոյժ յանդգնագոյն գոչէ. Մի մոլորիք, ասէ, Աստուած մեր յերկինս եւ յերկրի եւ ի ծովս եւ յամենայն խորս. այս իսկ է Ամենակալն։ 11 Ապա, եթե անկարելի թուի գոլ բնութեամբ մարմնանալն եւ ընդհանուր լինելն՝ գիտասցէ, զի եւ հաճութիւնն ի հաճելումն աւարտի, ոչ եւս ուրեք բաւելով։    12 Բայց ճշմարիտ քրիստոնեին ոչ է պարտ ընդ այնպիսի խոհերս դեգերելով թաւալիլ, քանզի մահ գործէ, եւ որք ժպրհեցան քննել զխորս Աստուծոյ՝ իսկապէս շահեցան զսատակումն. այլ հաւատալ մարմնացելումն Բանին Աստուծոյ եւ յաւէտ զարմացմամբ փառաւորել՝ որ զծառայի կերպարանս առնելով երեւեցաւ, եւ է ի վեր քան զհրեշտակս խոնարհութիւնն։ 13 Այլ Բանն յաշխարհի էր, որպէս եւ աւետարանագիրն ասէ, եւ աշխարհս նովաւ եղեւ, եւ որպէս էրն՝ է միշտ ծածկատեսն, միայն յայտնի էակն. աւետաւոր պարգեւացն եւ մարգարէութեանցն յայտնիս զհետ երթիցուք, եւ մի բնութեամբք դուպար եդեալ, զանճառելին բացասելով՝ չարաչար աւցտիցիմք։    14 Իսկ արդ, թե չէին մոլեգնեալ դասք հերձուածողացն, որք յառաքելոցն ընկալան զքարոզութիւնն, արդեւք չէին քրիստոնեայք. քանզի բնութեանցն անուն եւ յակաջալուրս անգամ ձեր լեալ, այլ նորին հակառակն. Կեանքն յայտնեցան, ասէ, եւ տեսաք եւ վկայեմք. քանզի որ էրն առ Հաւր եւ երեւեցաւ մեզ։ 15 Ով սքանչելի նպատակին, որ առաւել իմն ուշմնագոյնս տայ ընթանալ ի կէտ կոչման նորա. զի որք զմարմնոյն տեսանէին զկերպարանս, որպէս էր իսկ ճշմարտիւ եղեալն մարդ, որդի Յովսեփու կոչէին, այլ եւ Սամարացի եւ հայհոյիչ. իսկ զիմանալին ունաւղք զհոգեւորական աչս՝ Լոյս փառաց եւ նկարագիր էութեանն անսկզբնականին Հաւր խոստովանէին. քանզի լուան ի կենսատու Փրկչէն եւ հաւատացին, եթե՝ Ես ի Հայր եւ Հայր յիս է։ 16 Ապա զինչ ասէ բնութեանցն խնդրաւղ, որ քրիստոնեայ զինքն անուանէ. զոր բնութեան տեսին աշակերտքն՝ զաստուածութեանն, եթե զմարմնոյն. յայտ է, զի զմարմինն տեսին. այլ թեպէտ բիւր անգամ կամեցան ուրանալ, գիրն բողոք բարձեալ աղաղակէ. Շաւշափեցէք զիս եւ տեսէք, զի ոգի մարմին եւ ոսկերս ոչ ունի, եւ զիս տեսանէք, զի ունիմ. զոր էառն ի զաւակէ Դաւթի։ 17 Քանզի հայէին ի նա, որպէս ի մի ոք ի մարդկանէ. այլ զի Բանն միացեալ էր ի մարմնի, բառնա ի բաց զխտրումն անջրպետութեանն. քանզի ոչ ասաց՝ որ ետես զաստուածութիւն բնութեանն կամ զմարմնոյն, այլ անորոշաբար ասէ՝ զիս։ 18 Եւ դարձեալ ասէ եթե՝ Ոչ ոք յերկինս, եթե ոչ էջն յերկնից՝ Որդի մարդոյ, որ էրն յերկինս. ուր էրն Որդի Մարդոյ յերկինս, զորմէ իջանել ասէ, աղէ՜ ցուցցեն. զի թե երկնուստ էր մարմինն, ոչ յորջորջէր Որդի Մարդոյ, եւ եթե յերկրէ եւ ի զաւակէ Աբրահամու, որպէս եւ խոստովանիմք իսկ պանծալով՝ զիարդ էր յերկինս. եթե ուղղակի իմասցուք՝ յաղագս անբաժանելի միաւորութեանն։ 19 Արդ, եթե ստուգիւ հաւատամք ասացելումն Փրկչին եւ Տեառն՝ ի բաց թողցուք զխտրութեանն բաժանմունս, զի մի նմանել լիցուք փարիսեցւոցն, եթե՝ Դու մարդ ես, եւ զանձն քո Աստուած առնես։1 Երանելոյն Բաբգենի Հայոց կաթուղիկոսի, որ էր յաւուրս Անաստասայ ուղղափառ թագաւորի՝ ի թղթոյն առաջնոյ, զոր գրեաց ի Պարսս ուղղափառն, հանդերձ աթոռակցաւքն ի գաւառէ եպիսկոպոսաւք։    2 Արդ, հարկաւոր է մեզ զբղխումն սրբոյ հաւատոցն, զոր երանելի հարքն մեր, որ ի Նիկիայ ժողովեցանն՝ ՅԺԸ. եպիսկոպոսացն ընկալեալ՝ բարեպաշտութեամբ եւ առանց գայթակղութեան զսոյն եւ աւետարանել. ընդ որս պատահեաց ըստ աստուածային շնորհին ի սուրբ ժողովին երանելին հայրապետն մեր Ռստակէս եւ ընկալեալ ի սուրբ հարցն մեր բոլորովիմբ զհաւատն ճշմարտութեանն՝ եբեր յաշխարհս։ 3 Զոր առեալ ի նմանէ Հայոց՝ նովին հաւատովք լուսաւորեցաք եւ յաջորդեցաք ի նմանէ մինչեւ ցայժմ ձեռնադրութիւն քահանայութեան աշխարհի Հայոց, եւ կամք հաստատուն ի նմին, զոր ընկալաքն եւ ասեմք.    4 Հաւատամք ի մի Աստուած, Հայր ամենակալ, ամենեցուն երեւելեաց եւ աներեւութից արարիչ։ 5 Եւ ի մի Տէր Յիսուս Քրիստոս՝ յՈրդին Աստուծոյ, ծնեալ ի Հաւրէ, Միածին, այսինքն ի գոյութենէ Հաւր. Աստուած յԱստուծոյ եւ լոյս ի լուսոյ, Աստուած՝ յԱստուծոյ ճշմարտէ, ծնեալ եւ ոչ արարեալ. այլ նոյն էութիւն Հաւր, որով ամենայն ինչ եղեւ յերկինս եւ յերկրի։ 6 Որ վասն մեր մարդկան, որ եւ վասն մերոյ փրկութեան՝ իջեալ, մարմնացաւ եւ մարդացաւ ի սուրբ Կուսէն Մարիամու, չարչարեցաւ վասն մերոյ փրկութեան, մեռաւ եւ յերրորդ աւուր յարեաւ. ել յերկինս եւ նստաւ ընդ աջմէ Հաւր, եւ գալոց է դատել զկենդանիս եւ զմեռեալս։ 7 Հաւատամք եւ ի Սուրբ Հոգին՝ յանեղն եւ ի կատարեալն։ 8 Եւ վասն այնոցիկ, որք ասենն՝ Էր երբեմն, զի ոչ էր, եւ մինչչեւ ծնեալն էր՝ ոչ էր, եւ թէ յոչնչէ եղեւ, կամ թէ յայլմէ էութենէ կամ ի գոյութենէ համարին, թէ իցէ, կամ փոփոխելի, կամ անցանելի, զայնպիսիս նզովէ կաթուղիկէ եւ առաքելական եկեղեցի։    9 Այսպէս հաւատամք, որպէս մկրտեցաքն եւ սուրբ հարքն կանոնեցին. եւ այլ սահման արտաքոյ կանոնին ոչ է, եւ ոչ ընկալաք եւ ոչ ընդունիմք։ 10 Քանզի եւ վարդապետն եկեղեցոյ Պաւղոս յոյժ զգուշացուցանէ զմեզ յերկրաւոր իմաստից մարդկանէ։ 11 Բազում են վկայութիւն սուրբ Գրոց, յոլովագոյն եւ սուրբ հարց ուղղափառաց վարդապետութիւնք լուսափայլք, որով լուսաւորեալքն լուսաւորին եւ զգենու մխիթարութիւնն վհատեալք հոգւով՝ ի սէր եւ յոյս եւ հաւատ սրբոյ Երրորդութեանն հիմնաւորեալք, որ կենդանութիւն է եւ պաշտպանութիւն հոգւոյ եւ մարմնոյ։    12 Զայս հաւատ Հոռոմք եւ Հայք եւ Վիրք եւ Աղուանք ունին, եւ փախչիմք ուրացեալ ի Քաղկեդոնէ։ 13 Զի Քաղկեդոնի ստութիւնն զՆստորի եւ զնոցունց նմանեացն, զոր գիտեմք կեղծաւորութեամբ փախուցեալք ի հեթանոսութենէ եւ ի հրէական մոլորութենէ. զի եւ զնոյն խոստովանին հեթանոսութիւնն, միանգամայն եւ հրեութիւնն՝ պատրել ի մոլորութիւն զմիտս անմեղաց, որ է տգիտաց, վրիպեցուցանելով ի ճանապարհէ զկոյրն, որով սա հիմնեցաւ ի Հոգւոյն Սրբոյ մարգարէիւն՝ զհատուցումն նոցին։ 14 Քանզի ոչ խոստովանելով զՈրդի՝ ուրանան զոր ասաց ուրանալ եւ ինքն Քրիստոս զնոսա առաջի Հաւրն. պատուիրեաց եւ մեզ հրաժարել ամենեւիմբ ի նոցանէ եւ ատել, մինչեւ բանիւ անգամ ոչ տալ ողջոյն նոցա։ 15 Արդ, զի եւս յայտնագոյն եղիցի խոստովանութիւն մերոյ բանի, որպէս հաւատամք՝ ի Հայր եւ յՈրդի եւ ի Հոգին Սուրբ, յորոց վերայ շինեալ եւ հաստատեալ է սուրբ եկեղեցի.    16 Խոստովանիմք զՀայր եւ զՈրդին՝ ծնեալ ի Հաւրէ յառաջ քան զյաւիտեանս, անսկիզբն, մարմնացեալ ի սրբոյ Կուսէն Մարիամայ՝ ի փրկութիւն արարածոց, անքննելի, անարատ ծննդեան աւրինակաւ՝ կոյս մնացեալ մայրն. եւ ի Սուրբ Հոգին՝ էակից եւ փառակից Հաւր Որդոյն. Աստուած զՀայր, Աստուած զՈրդի, Աստուած զՀոգին Սուրբ, յոր մկրտիմք, ոչ եւ հրէաբար պակասեցուցանեմք, եւ ոչ նուազ եւ առաւել քան զմիմեանս, այլ երկրպագեմք զերիսն ի միութեան՝ փառաւորելով եւ զՄինն յԵրրորդութեանն։1 Երանելւոյն Ներսիսի Հայոց կաթուղիկոսի՝ ի պատասխանոյ թղթոյն, որ ի Միջագետս Ասորոց. որով ձեռնադրեցաւ Աբդիշոյ եպիսկոպոս Ասորոց ի Ներսիսէ Հայոց կաթուղիկոսէ։    2 Խոստովանիմք եւ հաւատամք իսկապէս զմարդանալն կատարելապէս ամենայնիւ՝ զկաթնաբուծն լինելն, զսնանիլն, զչարչարանս ի վերայ սրբոյ խաչին, զմահն, զթաղումն, զերեքաւրեա յարութիւնն, որպէս կամեցաւ աստուածաբար. նովին մարմնովն զփառաւք համբարձումն, զնստիլն ընդ աջմէ Հաւր. յաղագս ամենայն տիեզերաց փրկութիւնն, զգալոցն նովին մարմնով եւ փառաւք՝ դատել զկենդանիս եւ զմեռեալս, յաւիտենական թագաւորութեամբ։ 3 Եւ նովին հաւատով եւ յուսով փառաւորեմք զաստուածութիւնն հանդերձ մարմնաւորութեամբն, եւ զմարմնաւորութիւնն հանդերձ աստուածութեամբն, եւ երից սրբասացութեամբ զԵրրորդութիւնն խոստովանիմք։ 4 Եւ նզովեմք հանապազ զուրացաւղսն. զՆեստորիոս չարագտող հնարութեան հերձուածողացն, եւ զՍամոստացին եւ զԹովդորոս եւ զԴԷոդոր եւ զԵւտիքէս եւ զԱրիոս, եւ զամենայն Գիրս ապականութեանց, եւ զԱպաւղինարիս, եւ զտաւմարն Լեւոնի, եւ զՄանի եւ զՄարկիոն, եւ զԲարծումայ եւ զ[Ս]եւերոս եւ զԶիբայ եւ զԱկակ, եւ զստանուն կանոնս նոցա, եւ զԹեոդորիտոս, եւ զանաւրէն ժողովն Քաղկեդոնի եւ զթշնամանաւղ եւ զանյիշելի բռնադատեալ կանոնս ի նոցանէ. զոր նզովեաց ժողով սրբոցն, որ ի Նիկիա ՅԺԸ., եւ ՃԾ., որ ի Կոստանդնուպաւլիս, եւ Մ, որ յԵփեսոս. զոր հնազանդեալ ունին եկեղեցիք Քրիստոսի կարգաւորեալ։ 5 Այլ եւ զամենայն պիղծ եւ արհամարհելի հերձուածս՝ հեռացեալս ի ճշմարտութենէ ուրացաք եւ ուրանամք, եւ միշտ ուրասցուք։1 Երանելւոյն Յովհաննու Հայոց կաթուղիկոսի՝ ի թղթոյն, զոր գրեաց Ի. եպիսկոպոսք առ Աղուանից եպիսկոպոսն։    2 Խոստովանիմք մեք զմի Աստուած՝ Հայր ամենակալ, Արարաւղ ամենայն երեւելեաց եւ աներեւութից։ 3 Եւ ի մի Տէր Յիսուս Քրիստոս՝ ծնեալ ի Հաւրէ, Աստուած յԱստուծոյ, լոյս ի լուսոյ, Աստուած ճշմարիտ՝ յԱստուծոյ ճշմարտէ, որով ամենայնքն։ 4 Եւ ի Սուրբ Հոգին, որ ի Հաւրէ ելանէ եւ ընդ Հաւր եւ ընդ Որդոյ երկրպագի եւ փառաւորի, արարչակից եւ հաւասար Հաւր եւ Որդւոյ։ 5 Երրորդութիւն կատարեալ՝ միով բնութեամբ, փառաւք եւ զաւրութեամբ եւ իշխանութեամբ՝ նախախնամութեամբ ընդհանուր եղելոցն։ 6 Իսկ ի վաղճան յաւիտենիս՝ Աստուած գոլով մշտնջենաւոր, Բանն Աստուծոյ եղեւ մարդ կատարեալ, անյեղապէս մարմնացեալ ի սուրբ Կուսէն՝ անճառաբար, ոչ հեռացեալ ի բնութենէն, ոչ քայքայեալ ի մարմնաւորութիւնն, այլ եկաց մնաց նոյնպէս՝ անփոփոխելի, անայլայլելի, Աստուած մարդացեալ՝ ոչ մասամբ, ոչ երկուութեամբ, այլ անբաժին միութեամբ. ոչ Հայր էառ մարմին, այլ Որդի. ոչ Սուրբ Հոգին թանձրացեալ մարմնով, այլ Միածինն ի Հաւրէ, բայց կամաւք Հաւր եւ զաւրութեամբ Սուրբ Հոգւոյն. այլ գոյութեամբ միայն Բանն Աստուած։ 7 Այսպէս սուրբ ծնունդ ճանաչի. նոյն ինքն անբովանդակելին խանձարապատեցաւ, զի մեք զգեցցուք զանապականութիւն. եդաւ ի մսուր, զի զանասնական ի բաց փախուսցէ զբարս. ի հրեշտակաց փառաւորեցաւ, զի եւ մեք կոչեսցուք փառաբանակիցք նոցին։ 8 Ընծայեցաւ ի մոգուցն, զի պտղաբերեսցուք զհաւատս. կաթնաբուծեցաւ, զի զանմեղութիւն ընկալցուք. զարգացաւ ըստ մարմնոյն ամենակատար, զի ժամանեցուսցէ ի չափ հասակի կատարմանն Քրիստոսի։ 9 Եկն կամաւ ի չարչարանս, զի ի տանջանաց մեղաց զերծուսցէ. խաչեցաւ, զի կենդանութեան պտղովս վայելեսցուք. մեռաւ, զի մահուամբն սպանցէ զմահ. եդաւ ի գերեզմանի, զի խորտակեսցէ զնիգս դժոխոց, յերրորդ աւուր յարեաւ, զի զմեզ ի նորոգումն կենդանութիւն փոխիցէ. համբարձաւ յերկինս եւ նստաւ ընդ աջմէ Հաւր, զի մեք դասեալք լիցուք ընդ աջմէ նորա. գալոց է միւսանգամ դատել զկենդանիս եւ զմեռեալս, եւ թագաւորութեանն նորա վաղճան ոչ գոյ։ 10 Այսպէս հաւատամք եւ երկրպագեմք եւ փառաբանելով ասեմք. Սուրբ Աստուած, Սուրբ եւ հզաւր, Սուրբ եւ անմահ, որ խաչեցար վասն մեր, ողորմեաց մեզ։ 11 Իսկ զոչխոստովանաւղսն այսպէս նզովեցին սուրբ հարքն, նմանապէս եւ մեք նզովեմք՝ զհինսն եղեալսն հերձուածաւղսն եւ զնորսս. զԱրիոս, զՊաւղոս Սամոստացի, զՄանի եւ զՄարկիոն եւ զՈվնէմիոս, եւ զԵւտիքոս, եւ զԱպողինարոս եւ զպեղծ Նեստոր եւ զԹովդորիտոս եւ զսնոտի ժողովն Քաղկեդոնի եւ զպեղծ տաւմարն Լեւոնի, որ լրբաբար յանդգնեցան ասել երկուս բնութիւնս եւ երկուս դէմս ի վերայ միոյն Քրիստոսի, եւ թե սուրբ Կոյսն ոչ ծնաւ զաւակ, այլ սոսկ մարդ ըստ մեզ եւ տաճար Բանին Աստուծոյ։ 12 Այլ են ոմանք, որ ասեն. մինչ յերկրի էր Քրիստոս, ոչ էր յերկինս, եւ յորժամ ի խաչին եւ ի գերեզմանի էր, ոչ էր յաթոռ փառաց. զխորհեցաւղսն այսպէս եւ զԶիբայ եւ զԱկակ եւ զԲարծումն, որք հնազանդ Նեստորի եւ եղեն պատճառք կորստեան բազմաց, եւ զՍեւերիոս, զգիրս ապականութեան նորա, այլ եւ զամենեսեան իսկ զայնոսիկ, որք այնմ հաւանին եւ հնազանդին նոցա ամբարիշտ սպանաւղ վարդապետութեանն՝ նզովեմք։1 Երանելւոյն Աբրահամու Հայոց կաթուղիկոսի՝ յԵրրորդ թղթոյն, զոր գրեաց առ Կիւրիոն Վրաց կաթուղիկոսն՝ այն, որ դարձաւ յուղիղ հաւատոյն եւ եղեւ Քաղկեդոնի։    2 Բայց արդ մի հեղգասցուք նորոգել զսէրն հոգեւոր, [որ] կայր ի մէջ երկոցունց ազգացս՝ զայն, որ ի միոջէ աղբերէ առեալն էր զվարդապետութիւնն, որ նախ ինքեանք զկենդանութեան զլոյս առին, որպէս ուսուցին մարգարէքն եւ առաքեալքն, եւ ապա ի մեզ եւ ի ձեռն առհասարակ սերմանեցին զաստուածպաշտութիւնն, նախ՝ երանելին սուրբն Գրիգոր եւ ապա Մաշտոց, եւ զգրոց ծանաւթութիւնն ի պնդութիւն հաւատոց. եւ այժմ աղաւթեսցուք նովիմբ եկեալ մեզ մինչ ի գալուստն Տեառն մերոյ Յիսուսի Քրիստոսի՝ զնոյն եւ հաւատ ճշմարտութեան ընծայել նմա։ 3 Քանզի եւ սէր իսկ աստուածային այն է, եւ յայդ վրիպեալ մտաց ի բաց փոխել արժան է. գոնեայ զոր այժմդ ասէք, թե դեռ եւս զհայրենի հաւատն ունիմք։ 4 Զի թե զնոյն հաւատն ունէիք՝ զհայրենին, ապա մեր այլ զինչ էր ի ձէնջ խնդիր, եւ կամ բնաւ զաշխատութիւնս զայս զի կամէաք տեսանել, այլ զի փոխեցաք յայնմանէ, վասն այնորիկ այս երրորդ թուղթ գրեցաւ ի մէնջ առ Ձեր Սրբութիւնդ. քանզի՝ Յերկուց եւ յերից վկայից հաստատեսցի ամենայն բան։    5 Զի յառաջ, մինչ առաքինի հարքն մեր ազգաց երկոցունց եւ որք յիշխանութիւն կարգեալ, զոր այժմ մեք ունիմք, նոքաւք հանդերձ միաբանէին յամենայն բարիս եւ զոյգ հեռանային յամենայն չարէ, թուի ինձ, եթե տեղեակ է Ձեր Սրբութիւնդ այնմ։ 6 Եւ յեկեղեցւոջ զՍուրբ Երրորդութիւնն փառաւորել մեզ ուսուցին առաքեալքն եւ որք ի նոցանէն ճշմարտութեամբ ուսանն, եւ ի նոյն Սուրբ Երրորդութիւնն մկրտել, եւ զՈրդի յԵրրորդութենէն մարմնացեալ եւ մարդացեալ՝ մի լեալ քարոզեցին, եւ զնոյն Աստուած՝ ընդ Հաւր եւ ընդ Սուրբ Հոգւոյն, եւ ասեն այսպէս. Մի է Տէր մեր Յիսուս Քրիստոս, եւ դարձեալ՝ Յորոց եւ Քրիստոս ըստ մարմնոյ, էակն ի վերայ, Աստուած աւրհնեալ յաւիտեանս։ 7 Եւ դարձեալ ի Կաթուղիկէին ասէ. Աստուած ճշմարիտ եւ կեանք յաւիտենականք։ 8 Եւս բազում քարոզեալ յառաքելոցն, զոր ոչ է այժմ բաւականապէս մի ըստ միոջէ ասել։ 9 Նոյնպէս եւ մարգարէքն յառաջագոյն ծանուցեալ վկայեցին, եւ Երեմիա թե՝ Ըստ որում ոչ համարեսցի այլ Աստուած, որ ետ զիմաստութիւնն Յակովբայ. յետ այսորիկ սա յերկրի երեւեսցի եւ ընդ մարդկան շրջեսցի. եւ այլք նոյնպէս վկայեցին։    10 Իսկ եթե վասն ճշմարիտ մարդ լինելոյ է ուրուք ասացեալ, որպէս այն թե՝ Մարդով եղեւ յարութիւն մեռելոց, կամ թե՝ Երկրորդ Ադամ Տէր, ոչ եթե զբնութեանցն ինչ ճառեն առաքեալքն, այլ վասն այնր, զի իւրով մարմնովն, որ ի կուսէն սուրբ Աստուածածնէ էառ, մարդ է, եւ իւրով մարմնովն Աստուած է. եւ ոչ թե՝ երբեմն մարդ եւ երբեմն Աստուած. մի լիցի, չքարոզեն այսպէս։ 11 Այլ երանելի հարքն, որ ի Նիկիա ժողովեցան՝ այսպէս ուսուցին ըստ առաքելոցն վարդապետութեան. Հաւատամք ի մի Աստուած, ի Հայր ամենակալ, Արարիչն երկնի եւ երկրի։ 12 Եւ ի մի Տէր Յիսուս Քրիստոս. այլ ոչ բնութիւնս, կամ երկուս որդիս ասացին, այլ մի Տէր Յիսուս Քրիստոս՝ ծնեալ ի Հաւրէ անճառաբար, զնոյն եւ մարմնացեալ եւ մարդացեալ, խաչեալ, յարուցեալ եւ համբարձեալ, եւ գալոց է դատել. որոյ թագաւորութեանն վաղճան ոչ է։ 13 Եւ ի Սուրբ Հոգին, որով խաւսեցան առաքեալքն եւ մարգարէքն։    14 Զայս հաւատ ընկալաւ սուրբ եկեղեցի Աստուծոյ եւ նովիմբ պարծի սուրբ Երուսաղէմն վերին։ 15 Իսկ ի Քաղկեդոն ժողովեալքն՝ հակառակ առաքելոցն եւ սուրբ ժողովոյն, երկուս բնութիւնս ասացին միոյն Քրիստոսի, խաբելով զպարզամիտսն, եւ փոխանակ Երրորդութեանն չորրորդութիւն մուծանեն. յաւելուն ներմարդութեանն բնութիւն, եւ Որդւոյ երկասաց, եւ այլ նոյնպիսի բարբաջեն, որ ի սատանայի վարդապետութենէն։ 16 Նոյնպէս եւ ի ջնջեալ տաւմարն Լեւոնի այսպէս պատմէ, ասէ. ազդէ կերպարան երկուց բնութեանց ընդ ընկերին շարայարութեան միովն գործել զաստուածայինսն՝ որ ինչ Աստուծոյ վայել է, իսկ միովն զմարդկայինսն, որ ինչ մարդոյ արժան է, եւ այլ բազում ինչ այսպիսիս։ 17 Արդ, զայս յորմէ առաքելոց լուան, եւ կամ որ ճշմարիտ վարդապետ պատմեաց։ 18 Եթէ ճշմարիտ էր ասացեալ ի Քաղկեդոնի ժողովոյն եւ ի Լեւոնի տաւմարէն, ապա՝ մինչ փառս տան, զինչ ասեն այսպէս. Փա՜ռք Հաւր եւ Որդւոյ երկուց բնութեանց եւ Հոգւոյն Սրբոյ. եւ կամ մկրտութեանն՝ Յանուն Հաւր եւ Որդւոյ երկուց բնութեանց եւ Հոգւոյ Սրբոյ. եւ կամ ի ժամ պատարագին թե՝ Հայր Սուրբ, Որդի Սուրբ երկու բնութիւնք եւ Հոգին Սուրբ։ 19 Ապա թե չիշխեն ասել այսպէս, այլ Հաւր եւ Որդւոյ եւ Հոգւոյն Սրբոյ փառս տան, ապա ուրեմն լոկ խտրումն ուսուցանեն ժողովն Քաղկեդոնի եւ տաւմարն Լեւոնի։    20 Արդ, եթե չէ փոխեալ ի հայրենի հաւատոցն, որպէս բազում անգամ գրեցեր առ իս, եկ նզովեա դու զանիծեալ ժողովն Քաղկեդոնի եւ զպեղծ տաւմարն Լեւոնի որպէս եւ նախնիքն Քո՝ երանելի Գաբրիէլ կաթուղիկոսն Վրաց նզովեաց ընդ երանելի հաւրն մերում, հանդերձ աթոռակցաւք իւրովք եւ եպիսկոպոսաւք։ 21 Արդ, այս երանելի եպիսկոպոսունքս, որ յաշխարհէդ ձերմէ էին եւ ընդ Աղուանաւք եւ ընդ Սիւնեաւք ի Հայս դիպեցան յաւուրս Բաբգենի Հայոց կաթուղիկոսի՝ յայնմ ժողովի, յորում անիծաւ ի նոցանէ միաբանութեամբ ժողովն Քաղկեդոնի եւ տաւմար Լեւոնի։ 22 Եւ զի պայման նամակն, որ հայերէն գրով էր, յապստամբութեանն կորեաւ, թարգմանեցաւ այս յՈւռհա քաղաքի ի հոռոմ գրոց. քանզի եւ նոքա ունէին ի մէնջ։1 Երանելւոյն Յովհաննու հաւր մերոյ, ճգնաւորի եւ խոստովանողի եւ Մայրագոմեցոյ՝ ի բանէն, որ վասն տնաւրէնութեան Փրկչին։    2 Խորհուրդն ըստ նախակարգ յաւիտեանցն եղելութիւն՝ ըստ ցաւղակերպ իջիցն, յառաջ քան զմարմնանալն մարմինն ոչ ի Բանէն էր եւ ոչ ի Կուսէն. զի Բանն Հոգի էր եւ եթ եւ Կոյսն ինքեանք միայն։ 3 Ի մարմնանալն ոչ Բանն ըստ ինքեան մարմնացաւ, զի ինքն Բանն Աստուած մարգարէիւն՝ Մարմին իմ ի նոցանէ. եւ ոչ Կոյսն ըստ ինքեան յղացաւ, այլ աւետարանագիրն ասէ զԿուսէն. Գտաւ յղացեալ ի Հոգւոյն Սրբոյ։ 4 Ինքն Բանն, առաքեալն ի Հաւրէ, ինքն էակից Որդին, ինքն Միածին Որդին Հաւր՝ լրութեամբ աստուածութեամբն էջ եւ անճառաբար եւ անպարիմացապէս անքննելի միութեամբ եղեւ մարմին ի Կուսէն, եթե՝ Ինքն եկեսցէ եւ փրկեսցէ։ 5 Ինքն Բանն է պատճառ եղելութեան. առանց պատճառին զեղելութիւնն անհնար է ասել։ 6 Ինքենէ եղեալն ինքն եղեալն է Աստուած եւ մարդ միանգամայն. եւ զի ամենեւին եղեալն է Աստուած եւ բնութիւն Հաւր, եւ Հայր վկայեաց եւ ազդ արար մարգարէիւն Իսրայեղի, եթե՝ Յինէն գտաւ պտուղ ի քեզ. զի ի պտղոյ արդարութեան ճանաչի ծառն կենաց։ 7 Եւ զի Աստուածութիւնն է պատճառ եղելութեանն, վասն այնորիկ ասէ մարգարէն. Որ ի սկզբանէն էր՝ այն եկն եհաս, եւ զորս ես պատմեցի ձեզ. ապաքէն որ ի սկզբանէ՝ նոյն է մարմնացեալն, այլ ի հիմնակալութիւն հաւատոց, որ ի Քրիստոս։    8 Յետ սակաւուց։    9 Յայսմ վայրի վերադիտեսցուք զվերածնութիւն, սակս ցաւղակերպ իջիցն եւ հակիրճ զնախագրելոցն զնոյնս վերակարգեալ հանդիպեցուցուք իրին, զգուշանալով ի վրիպախոհ իրաց հոգեմտութեամբ. զի թեպէտ եւ տղայացաւ Հինաւուրցն վասն մեր յանկատար հասակի, անկատար ոչ երբէք ասի, այլ միշտ կատարեալ՝ ըստ Գրոց, եթե՝ Որդին յաւիտեան կատարեալ. եւ թեպէտ անսաց անբանութեան աճման հասակին ըստ աւրինակի տղայոց, անբան ոչ երբէք ասի, այլ՝ Ի սկզբանէ էր Բանն, եւ գլուխ բանից եւ խաւսից՝ ըստ Գրելոց, եւ հրաման կամացն Հաւր ի բերանոյ նորա բխեն եւ ամենայն արարածք հրամանաւ նորա շարժին։ 10 Եւ թեպէտ անիմաստ եւ անզաւր կարծեցաւ, իբրեւ զմի ոք ստնդիացիկ մանգանց, այլ գիր ասէ. Քրիստոս Աստուծոյ զաւրութիւն եւ Աստուծոյ իմաստութիւն։ 11 Եւ թեպէտ եւ անգէտ եւ անմտաւոր համարեցաւ ի մարդկանէ՝ ըստ համաբնութեան տիոցն, այլ մարգարէն ասէ. Ահաւադիկ ի միտ առցէ մանուկ իմ. նոյն բան վեր առցի եւ առ մանուկն, եթե՝ Ոչինչ ծածկեցաւ ի քէն։ 12 Եւ թեպետեւ յապականութենէ մարդկան զգեցաւ մարմին, ինքն միշտ անապական ասի, ապականացու եւ երբէք ոչ. ըստ նախագրեցելոցն՝ Մարմին նորա ոչ ետես զապականութիւն. եւ եթե զմեզ անապական գործեաց՝ զծնեալս վերստին յանապականութեան սերմանէն կենդանի եւ մշտնջենական Բանին Աստուծոյ։ 13 Եւ թեպէտ զկերպարանս ծառայի էառ, ծառայ ոչ երբէք ասի, այլ Տէր եւ ազատ, ըստ գրելոյն թե՝ Ազատ է Որդին, եւ թե՝ Նա է Աստուած, ընդ որում ոչ համարեսցի այլ։ 14 Եւ թեպետ առաքեաց զնա Աստուած ի նմանութիւն մեղաց, մեղաւոր երբեք ոչ ասի, այլ ցանգ անմեղ, ըստ վերագրելոյն թե՝ Ի նմա մեղք ոչ են։ 15 Եւ թեպէտ զգեցաւ հողեղէն բնութիւն, հողեղէն երբեք ոչ ասի, եւ ոչ երկրեղէն, այլ Տէր եւ ստացաւղ հողոյ եւ հողեղինացս, ըստ յառաջագրացն բաղազանեալ ի նորումս եթե՝ Առաջին մարդն յերկրէ հողեղէն, երկրորդ մարդն յերկնից, որպէս եւ Տէր. զի զհնացեալ եւ զմահկանացու աշխարհս ըստ առաջին հողածին մարդոյն՝ երկրորդ մարդն, Կուսին ծնեալ, եկեալ յերկնից նորոգեսցէ։ 16 Եւ թեպետ առ զմարդկային շունչ եւ համեկեալ ունի յնքեան զշնչաւորն, եւ բնա՜ւ ուրեք շնչաւոր երբեք ոչ ասի, այլ միշտ հոգեւոր, ըստ հնագրութեանցն փոխարկեալ ի նորս, եթե՝ Եղեւ մարդն առաջին Ադամ ի շունչ կենդանի, երկրորդ Ադամ ի հոգի կենդանի։ 17 Եւ թեպետ յարարածոց եղեւ մարդ, արարած անհնար է ասել զնա, այլ ամենեւին անեղ եւ արարիչ եւ մեծ եւ կատարեալ, եւ անձեռագործ խորան, եւ ոչ յայսց արարածոց՝ ըստ աստուածաստեղծին եւ հոգեծնելոցն քատակապէս նմանէ, որ նախակարգեաց ի խաւսս իւր զարարիչն անուն զառ ի յապա զասաւղսն, թե՝ Աստուած եմ ես, եւ ոչ մարդ, ի միջի ձերում սուրբս։ 18 Եւ թեպետ եւ ստեղծական եւ ստացական մարմին գոյացոյց ինքեան, ինքն ոչ կարէ ասիլ ստեղծուած եւ ստացական, այլ ստեղծաւղ եւ ստացաւղ համանգամայն ստեղծուածոց, ըստ այնմ թե՝ Սա ինքն, որ ստացաւն՝ արար եւ ստեղծն զքեզ։ 19 Եւ թեպէտ երկու ծննդաւք փառաւորեալ է՝ անեղապէս ի Հաւրէ եւ եղելութեամբն ի Կուսէն, եւ աւտարին ի Գրոց երկոքին ծնունդքն, ինքեան հրաշիւքն եւ Որդի Աստուծոյ ասի եւ Որդի Մարդոյ. սակայն ի խոստովանողական հաւատս, յորժամ հատուցանէ կաթուղիկէ եկեղեցւոջ միաբանական պտուղ շրթանց ի հոտ անուշից Տեառն՝ ոչ հնար է երկածին ասել զՔրիստոս, այլ Միածին եւ եթ, եւ ոչ երկուց որդւոց հնար է կարծիս ունել, բայց միոյ. զոր ընդ Հաւր ծննդեամբ փակեալ է կուսական ծնունդն, եւ ոչ կարէ երկաւորիլ, զի Միածին տուեալ լինի վասն աշխարհի՝ յառաջ քան զարուսեակ ծնեալ յարգանդէ։ 20 Եւ մինչ աստուածավայելուչ ծնունդք եւ ճշմարիտ պատմագրութիւնք ծննդոցն ոչ երբէք հնարանան երկածին ասել, անգրաւորական բնութեանցն համբաւած՝ անմտացածնութիւնք յաւդել, զիարդ հնարանան երկաբուն առնել զմիշտ միաբանութիւնն Քրիստոսի։ 21 Զի որպէս կատարեալ Աստուած իմանամք զՀայր եւ կատարեալ Աստուած զՈրդի եւ կատարեալ Աստուած զՀոգին Սուրբ՝ ոչ երիս Աստուածս յաւակնիմք ասել, այլ մի. նոյնպէս կատարեալ Աստուած եւ կատարեալ մարդ իմանամք զՔրիստոս, բայց երկու անձինս եւ երկու բնութիւնս ոչ ասեմք, այլ մի անձն եւ մի բնութիւն։ 22 Արդ, զի միաւորեալ երկարեցից զբանս, մինչ այս ամենայն որ շարայարեցաւս մասնաւորաբար ի դէմս Քրիստոսի՝ միադէմ եւ միակարգ եւ անշարժ, եւ չէ փոփոխմամբ եւ այլայլութեամբ։ 23 Ոչ անկատար ասի վասն տղայութեանն, ոչ ապականացու ասի վասն յապականութենէ մարդկան զգենլոյ զմարմինն, ոչ ծառայ ասի վասն ծառայի կերպ առնելոյ, ոչ մեղաւոր ասի վասն նմանութեան մարմնոյ մեղաց երեւելոյն. ոչ երկածին ասի ըստ երկուց ծննդոց, եւ Որդին Աստուծոյ որդի մարդոյ լինելն. ոչ երկուց որդոց կարծիս ունի։ 24 Եւ մինչ այս ամենայն, զոր շարակարգեցիս՝ զգոյացութիւն մարմնոյն ընդ աստուածային բնութեանն փակեալ, եւ ոչ երկրաւորին ի Քրիստոսի, եւ ոչ է հնար ասել զմի Քրիստոսն Աստուած եւ հատուած, արարիչ եւ արարած, Տէր եւ ծառայ, անապական եւ ապականացու, անգէտ եւ ամենագէտ, անեղ եւ եղական, երկնաւոր եւ երկրաւոր, հոգեւոր եւ շնչաւոր, անմեղ եւ մեղաւոր. զի ամենեւին Աստուած է, ամենեւին արարիչ է, ամենեւին Տէր է, ամենեւին անեղ է, ամենեւին անապական է, ամենագէտ եւ հոգեղէն եւ անմեղ է։ 25 Արդ, զի ըստ ամենայն դէմ ոչ երկաւորի մարմնացեալ Բանն Աստուած, ըստ բնութեանն զի երկաւորի եւ երկաբուն ընդէր ասի։ 26 Այլ քանզի գիտէր չարն, եթե թիւք բնութեանցն բաժանեն զՔրիստոս, յամենայն դէմս հնարեայց ուսոյց զայդ։ 27 Այլ եթե ոչ բնութիւնքդ երկաւորեն զՔրիստոս, ընդէր ծփեցուսցեն զեկեղեցի, որպէս հողմ զջուրս ծովու, որ ըստ անիծիցն Կայենի յանդադար երերմունս տատանմանցն սասանին անհանգիստ ծփանաց։ 28 Եւ կամ զինչ են բնութիւնքն փաստմունս, որ այսպէս կերպակերպս շրջշրջեն զհաւատս. մերթ յերկուց ասեն զՔրիստոս, մերթ դառնան անդրէն եւ մի ասեն, մերթ յերկուց եւ երկուս ասեն, եւ զտիեզերս կործանեցին ի հաւատոց։1 Լուսաւորչին մերոյ սուրբ Գրիգորի ի Վարդապետութենէ՝ ի ծննդեանն կարգէն։    2 Արդ, առաքեցաւ Աստուած՝ յԱստուծոյ Սուրբ Հոգին, եւ առ զմարմին ի Կուսէ՝ մարդ կատարեալ կատարէ աստուածութեամբն. զԱստուածութեանն զզաւրութիւն յայտ արար եւ զմարմնոյ տկարութիւնն ցուցանէր. ծառայակից եղեւ եւ մարմնովն մարդկութեամբ մարմինս։ 3 Ով էջ ի դժոխս. Աստուած, եւ եհան անտի զարգելեալսն դժոխոցն. մարմնով հալածեցաւ, եւ հալածեաց զսատանայ եւ կապեաց զսատանայ։ 4 Զի որ ի մարմին հաւատացին՝ ծանոյց նոցա զաստուածութիւնն իւր. որք ի մարմնոյն գթեցին՝ ուրացան զբնութիւն նորա. քանզի միացաւ ի մարմնի բնութեամբ եւ խառնեաց զմարմինն ընդ իւր աստուածութիւնն։ 5 Որք հաւատացին ի նա՝ նոքա վայելեսցին ի բարիս անպատումս, եւ որ յայս հաւատոց վրիպեցան՝ զանկոխ գնացին եւ ըստ արտուղի անգան, եւ խրատեցին իւրեանց անձին խրատս անկարկատս, եւ զբազումս ի ճշմարիտ հաւատոցն թիւրեցին, եւ կարծէին, թե գտին ինչ՝ գտին զոչինչ, որպէս եւ գրեալ է. Չոգան զհետ ոչնչի եւ գտին զոչինչ։    6 Յետոյ։    7 Իսկ իբրեւ եկեալ կատարեաց Փրկիչն ամենեցուն զերբեմն խոստացեալս վասն նորին, եւ վկայութեամբ վասն նորին զգալուստն կարեմք ճշմարտել մարգարէականաւք յառաջ ասացելովք վասն մարմնածին ծնելութեանն Որդւոյն Աստուծոյ՝ հոգեխառն բանիւք զաստուածախառն մարմնոյն, զոր յառաջագոյն Աստուած եցոյց, զոր յՈրդւոյն զգալուստ՝ իւրով մարգարէիցն ձայնիւք։ 8 Զի՝ Առաքեաց զՈրդի իւր, որ եկն եւ ծնաւ ի կնոջէ եւ եմուտ ընդ աւրինաւք, զի զորս ընդ աւրինաւքն իցեն՝ գնիցեն, զի մեք զորդեգրութիւն ընկալցուք։    9 Յետոյ։    10 Սակայն յորժամ կամեցաւ՝ առ զմարդ[կան] կերպարանս եւ զգեցաւ մարմին, եւ էջ ի մեր նմանութիւնս, այն, որ անբաւն էր եւ անհաս յամենայն լրութեանն՝ լրութեան Աստուածութեան, եւ վասն մեր էջ ի չափաւորութիւն եւ ամփոփեցաւ ի մարմինն, բովանդակեցաւ ճշմարտութեամբ ի մարմինն եւ ճշմարիտ մարդ եղեւ եւ էջ յանարգութիւն, զի զմեզ բարձրացուսցէ. սակայն իւրով աստուածութեամբ յերկինս էր եւ յերկրէ առ Հաւր էր եւ ընդ Հաւր, եւ ամենայն արարածք հրամանաւ նորա շարժին՝ ըստ իւրաքանչիւր կարգածոյ կազմածոյ։ 11 Սակայն վասն մեր էջ յանարգութիւն, այլ կայ իւրում բնութեանն, որպէս ինքն ասէ. Ես նոյն եմ, եւ ոչ փոխեցայ. զի թեպէտ զկերպարանս ծառայի էառ եւ զմարմին մարդկան, այլ խառնեաց միացոյց՝ ընկղմեաց զմարմինն յաստուածութեանն իւրում։ 12 Եւ դարձեալ ասէ. Սա է Աստուած, Աստուած մեր յաւիտեանս։ 13 Եկեալ այսպիսի բարբառ եւ առ մարգարէն Մովսէս եթե՝ Ես եմ, որ ի սկզբանէն. այսպէս ասասցես թե՝ որ ի սկզբանէն Աստուած, առաքեաց նա զիս առ քեզ։ 14 Զոր եւ Յովհաննէսն ասէր ի թղթին իւրում թե՝ Որ էրն ի սկզբանէ, զորմէ լուաք, որում ականատեսն եղաք, ընդ որ հայեցաքն, եւ ձեռք մեր շաւշափեցին ի վերայ Բանին կենաց. եւ կեանքն յայտնեցան, եւ տեսաք եւ վկայեմք, զի նա ինքն է ճշմարիտ Աստուած եւ կեանք յաւիտենականք։ 15 Որ առ մարմին՝ անըմբռնելի, եւ շաւշափեցաւ եւ ըմբռնեցաւ մարմնովն, եւ զամենայն անցս մարմնոյն յանձն էառ իւրովք կամաւքն։ 16 Յանծանաւթս եղեալ՝ համբերէր հանդերձ խոնարհութեամբն, եւ ոչ ուրուք բանադատութեամբ, բայց իւրով իշխանական եւ անձնիշխան կամաւքն կրեաց զայն, որպէս եւ ինքն ասէ եթե՝ Իշխանութիւն ունիմ դնել զանձն իմ, իմովք կամաւք, եւ դարձեալ միւսանգամ առից զնա։ 17 Եւ ինքն ծնաւ ի Կուսէն, եւ իւրով կամաւք կատարեաց զկամս անձին իւրոյ, ասէ. Եկի կատարել զկամս Հաւր իմոյ. զի ցուցցէ զմիաւորականն, անքակ, անբաժին ինքնութեանն միութեանն։ 18 Կամաւք Հաւր եմուտ յարգանդ Կուսին, եւ ոչ գարշեցաւ. վասն ինքն իսկ է սրբիչ ամենայնի. իւրովք կամաւք պատեցաւ ի խանձարուրս, եդեալ ի մսուր անասնոց, զի ինքն Տէր եւ արարիչ ամենայն մեծութեանց եւ բխիչ ամենայն բարութեանց։ 19 Հինաւուրցն վասն մեր մանկացեալ եւ առ զկերպարան մարմնոյ տկարութեան մարդկութեանս մերոյ, զի զմեզ փոխեսցէ յիւր անմահութիւնն. սակայն թեպէտ զգեցաւ մարմին եւ էջ ի մեր նմանութիւն, այլ կայ ի փառս հայրենի բնութեանն աստուածութեանն իւրոյ, որպէս եւ էր իսկ եւ է եւ կայ յաւիտեան ընդ Հաւր իւրում ի բարձունս, ի յիւրում բնութեանն՝ հանդերձ մարմնովն, զոր ի մէնջ զգեցաւ։ 20 Փառաւորեալ ցանգ Որդի ի հոգեղէն եւ հրեղէն զուարթնոցն՝ նա եկն եւ եղեւ մարդ, զի մարմնաւորք տեսանել կարասցեն զնա. զի բայց զԱստուած գոյիւ ոչ տեսեալ է ուրուք՝ ոչ հրեշտակաց եւ ոչ հրեշտակապետաց, ոչ սրովբէից եւ ոչ քրովբէից, եւ ոչ բիւրաւոր բանակք վերին զըւարթնոց. բայց Որդին ծածկեալ է մարմնով, կատարելամիտ ի մասնաւորացն ցոյց յայտնի արար, զի յագեսցին լուսով սքանչելութեանն, թե՝ Որ ետես զիս, ետես զՀայր իմ։ 21 Եւ եկեալ զխոստացեալն կատարեաց, ի սրբոյ Կուսէն. եւ ծնունդ առաջին ի Հաւրէ յառաջ քան զանգէտ յաւիտեանս՝ մշտնջենական եւ յաւիտենական ծնունդ մշտնջենական եւ յաւիտենական Հաւր, յառաջ քան զյաւիտեանս։ 22 Այսչափ եւ եթ գիտել տկարութեան արարելոցս ի նմանէ։    23 Յետ սակաւուց։    24 Հաւատք ճշմարիտ այս են. խոնարհեցաւ եւ խառնեաց զաստուածութիւնն ընդ մարդկութիւնն եւ զանմեռն ընդ մեռոտն, զի զամենայն մարդկութիւնն անքակ արասցէ յանմահութենէ աստուածութեանն իւրոյ։ 25 Եւ յորժամ առ Հաւր մարմնով ընդ աջմէ եմուտ եւ խառնեաց զմեզ յաստուածութիւնն իւր Միածին Որդին հզաւրակից, որոյ ի ձեռն հաստեաց զհիմունս երկրի եւ պարզեաց զպարզուածս երկնից. վասն որոյ մարգարէն ասէր. Յայտնեաց զաջ իւր եւ զբազուկ իւր ամենայն հեթանոսաց, եւ տեսին ամենայն ծագք երկրի զփրկութիւն Աստուծոյ մերոյ։ 26 Աջ Հաւր ինքնին եւ բազուկ՝ Միածինն Քրիստոս, եւ նովաւ լուսաւորեցան ամենայն եղեալք. որ՝ Ի սկզբանէ էր Բանն եւ Բանն էր առ Աստուած, եւ Աստուած էր Բանն. որ՝ Ամենայն ինչ նովաւ եղեւ, եւ՝ Նովաւ հաստատեցաւ ամենայն ինչ, որ յերկինս եւ յերկրի։ 27 Հարկ էր զի նովին սրբեսցին, որով եղենն՝ հաստատեցանն, եւ լուսաւորեսցին։ 28 Եւ կամեցեալ Աստուծոյ, զի կեցցեն արարածք, եւ մի կորիցեն, առաքեաց Աստուած զՀոգին Սուրբ ի Կոյսն Մարիամ, եւ առ Աստուածորդին մարմին ի Կուսէն, որով կորոյս զչարն եւ պատուիրեաց զմեղս աստուածախառն մարմնովն. ի բարձրախառն խոնարհութենէն՝ զաներեւոյթս խառն տեսմանէն, աւետարանաւն հրեշտակաց առ հովիւսն՝ զաստուածային փառացն գուշակէր, մսուր եւ խանձարուրսն՝ զխոնարհաձեւ մարմնոյն զաղքատութիւն ի մէջ բերելով. առաջնորդութեամբ աստեղն, մոգուցն պատարագաւք յայտնի է Ամենատեառնն տէրութիւն. երկրաւորաւքս գիտասցուք զմարմինն, եւ երկրաւորաւքն ծանիցուք զաստուածութիւնն։ 29 Արդ, տես՝ զինչ պատմէ քեզ Միքիա շնորհաւք Հոգւոյն մարգարէութեանն թե՝ Եւ դու Բեթղէեմ, ոչինչ կրտսեր ես, վիճակեսցես. ի քէն ծագեսցի ինձ իշխանն տան Իսրայելի, եւ ելք նորա ի սկզբանէ աւուրց աշխարհիս։ 30 Սկիզբն զաստուածութիւնն ցուցանէ. ի Բեթղէէմ՝ զմարմինն պատմէ հրեշտակապետն. Ծնիցէ, ասէ, եւ կոչեսցի անուն նորա Քրիստոս. եւ սաղմոսարանն երգէ՝ Յառաջ քան զարեւ զանուն նորա։ 31 Զմարմնածնին ծնունդն պատմէ, եւ միւսն զաստուածութիւնն ցուցանէ՝ յաւիտեան ի Հաւրէ ծնեալ։ 32 Մեք զայս ճշմարիտ հաւատս ունիմք ի սուրբ Գրոց եւ յաւրինաց եկեղեցւոյ՝ առաջնորդ կենաց ճանապարհի առ Աստուած, եւ ի սուրբ Գիրս վարդապետութեանն հաւատովք։    33 ՅետÉ։    34 Բայց մեզ դեռ կայ պատմել զծնունդ Աստուածորդոյն ի Կուսէն. եթե զիարդ եղեն, մի ըստ միոջէ կարգեսցուք։ 35 Զի ոչ եթե յորմէ հետէ ծնունդ ի Կուսէն իցէ՝ յայնմ հետէ սկիզբն անսկզբանն Բանին գոյութեան, որ յառաջ քան զամենայնն ծնաւ, իսկ արդ վասն մեր էջ եւ մարմնով ծնաւ ի Կուսէն. այն, որ ծնունդ Հաւր, որ զնայն ծնաւ՝ նա միայն գիտէ։ 36 Իսկ երկրորդն շնորհաւք իւրովք ի մէջ մարդկան, վասն զի կեցուսցէ զմարդիկ եւ աւրհնեսցէ յառաջին անիծիցն անդ զերկիր, իւրով աւրհնութիւնաբեր գարշապարաւքն նորոգեսցէ. զի ետես կորուսեալ զմարդիկ, ժողովեաց զցրուեալսն եւ եգիտ զկորուսեալսն։ 37 Եւ յղացեալ այնուհետեւ ի Հոգւոյն Սրբոյ՝ ի շնորհագիւտ ի Կուսէ յանցանաց յանապական արգանդէ, Որդին Աստուծոյ, անհասական պայմանաւ, ըստ աւրինակի ծննդականաց ծնեալ զանդրանիկն ի քաղաք Դաւթի ի Բեթղէեմ, առ ի կատարելոյ զմարգարէականն թե՝ Դու Բեթղէեմ, տուն Եփրաթայ, ոչինչ կրսեր իցես ի հազարաւորս Յուդայ, ի քէն ելցէ ինձ իշխան եւ պետ Իսրայելի, եւ ելք նորա ի սկզբանէ աւուրց։ 38 Տեսանես զելսն յառաջընծայս. տեսանես զաւետիս հրեշտակաց յաւթեվանս հովուաց, եթե՝ Ծնաւ ձեզ այսաւր Փրկիչ, որ է աւծեալ Տէր՝ ի քաղաքի Դաւթի։ 39 Տեսանես՝ որոյ ելքն ի սկզբանէ աշխարհի, այսաւր ծնաւ՝ ասէին, եւ պատմէին զաւծելւոյն, առ ի նշանակելոյ զմարգարէականն թե՝ Ով պատմէ ի մէջ մարդկան զաւծեալ իւր. եւ տուեալ նշան զաւծելոյն թե՝ Գտանիցէք մանուկ պատեալ ի խանձարուրս եւ եդեալ ի մսուր։ 40 Այն իսկ էր յաւիտենական խորհուրդ՝ ծածկեալ առ ի յԱստուծոյ, որ յայտնեցաւ երկրակեաց իշխանացն։ 41 Զորս եւ անդէն իսկ աստուածական փառացն զերգս առեալ երկնաւոր զաւրուն՝ հովուացն ուսուցանէին, զի մի ի մսրոյն եւ ի խանձարրոյն արհամարհեալ հովուացն կարծիցէ։ 42 Եւ փութացեալ այնուհետեւ հովուացն՝ հասեալ գտանէին զմանուկն ըստ նշանակելոյ հրեշտակին, որ ոչ միայն մաւտաւորաց, այլ եւ հեռաւորաց բազմաց երեւելեաց աստղանշան ծանաւթ գտեալ։ 43 Անդ էր այնուհետեւ քննել ի հոգիապատում մատեանս մարգարէիցն, եթե՝ Մանուկ ծնաւ մեր եւ որդի տուաւ մեզ, որոյ իշխանութիւն է ի վերայ ուսոց իւրոց. եւ անուն կոչեցաւ նմա՝ հրեշտակ մեծի խորհրդոյ, սքանչելի խորհրդակից, Աստուած հզաւր, հայր հանդերձելոյ աշխարհին։ 44 Տեսանես, զի որդի, եւ իշխան եւ հրեշտակ եւ խորհրդակից, եւ Աստուած հզաւր եւ հայր հանդերձելոյ աշխարհին՝ զայսաւրածին մանուկն նշանակէ։ 45 Քանզի եւ է իսկ Որդի, վասն զի զաւրութիւն Աստուծոյ է, եւ խորհրդակից եւ Աստուած հզաւր, որով եւ յաւիտեանքն հաստատեցան. եւ մանուկ, զի այսաւր ի սուրբ Կուսէն ի Բեդղէէմ ծնաւ. որ յառաջապատում իսկ է, թէ՝ Տէր ասաց ցիս, Որդի իմ ես դու, եւ ես այսաւր ծնա զքեզ։ 46 Եւ հայր հանդերձելոյ աշխարհին, զի զհնացեալ եւ զմահակուլ աշխարհս, ըստ հողածին առաջին մարդոյ, երկրորդ մարդն կուսածին, եկեալ յերկնից՝ նորոգեսցէ։ 47 Եւ իշխան, քանզի Գաւազան բղխեալ յարմատոյն Յեսսեա՝ ասէ Էսայի, եւ ծաղիկ ի շառաւիղաց անտի, եւ ծնունդ դստերն Դաւթայ։ 48 Ապա եւ՝ Յաթոռն Դաւթի նստի եւ զարքայութիւն նորա յաջողէ։ 49 Որով եկեալ հասին աւուրք, զոր մարգարէն յառաջագոյն սահմանեաց. Ահա աւուրք գան, ասէ Տէր, եւ հաստատեցի զուխտն իմ ի բարի, զոր խաւսեցայ ի վերայ տանն Իսրայեղի եւ ի վերայ տանն Յուդա. յաւուրս յայսոսիկ եւ ի ժամանակս յայսմիկ ծագեցից Դաւթի ծագումն արդարութեան, որ առնիցէ իրաւունս եւ արդարութիւն յերկրի։ 50 Վասն որոյ անդէն ասէ. Դարձ անդէն եւ բուռն հար զնմանէ Յակովբ՝ ընդ ծագումն առաջի լուսոյ նորա. մի տար այլում զփառս քո եւ մի զաւգուտս քո ազգի աւտարոտաց։    51 Իսկ այլ մարգարէ յայտնագոյն վճիռ տայ թե՝ Յաւուրն յայնմիկ զխորանն Դաւթի զանգեալն, եւ կանգնեցից զկործանեալն նորա, եւ զյատակեալսն վերստին կանգնեցից, եւ շինեցից զնա ըստ աւուրցն յաւիտենից, որպէս զի խնդրեցին զիս մարդիկ, որ մնացեալ են, եւ ամենայն ազգք, յորոց վերայ կոչեցեալ է անուն իմ, ասէ Տէր, որ առնէ զայս. յայտնի է ի սկզբանէ յաւիտեանս։ 52 Քանզի յառաջագոյն խոստացաւ Դաւթի, ասէ եւ թե՝ Ի պտղոյ որովայնի նորա նստուցից յաթոռ նորա. բարձրացուցեալ քան զամենայն թագաւորս երկրի՝ հաստատել զաթոռ նորա ըստ աւուրց երկնից, իբրեւ զարեգակն առաջի իմ եւ իբրեւ զլուսին, զի հաստատեալ է յաւդս։ 53 Նա եկեալ, որոյ իւրն է, եւ եցոյց հեթանոսաց, որպէս եւ պատմեացն Մովսիսի. եւ յարուցեալ թագաւորն համաշխարհական՝ զամենայն ազգս հնազանդելով, եւ թագաւորութիւն իւր այլում ոչ փոխեալ, ըստ ասելոյն Դանիէլի, որ վասն Դաւթի իսկ, որոյ որդի անուանեցաւ Քրիստոս. բղխեալ ի սրտէ հոգէապատում մարգարէից՝ բարբառովն զհրամանս թագաւորին յայտ արարեալ, նախ թե՝ Գեղեցիկ է տեսութեամբ քան զամենայն որդիս մարդկան, եւ շնորհս սփռեալ ի շրթանց իւրոց, եւ գեղեցիկ՝ ոչ կերպարանաց, այլ անզուգական փառացն ասէ։ 54 Եւ դարձեալ. Ած զսուր քո ընդ մէջ քո, հզաւր, զի վայել է ճշմարտութեան քում։ 55 Ապա յետ այսորիկ զոր լուարուքն, զի միանգամայն վճիռ տայ. Աթոռ քո, Աստուած, յաւիտեանս յաւիտենից, գաւազան ուղղութեան եւ գաւազան արքայութեան քո. եւ նշանակէ, թէ աւծեալն է այն, զոր եւ ինքն եւ մարգարէքն զմուտ աւծելոյն երգէին, ասելով թե՝ Վասն այսորիկ աւծ զքեզ Աստուած, Աստուած քո, իւղով ուրախութեամբ՝ առաւել քան զընկերս քո։ 56 Տեսանես, յառաջագոյն ծանուցեալ տեսանաւղ մարգարէին Հոգւով Սրբով, թե Միածին Որդին Աստուծոյ, աթոռակից Հաւր իւրոյ, Սիրելին՝ եղեւ Որդի Դաւթի, եւ բարձրացուցանել զաթոռ նորա յաւիտեան. որպէս եւ ասէ իսկ թէ ՝ Յառաջագոյն տեսանէի զՏէր առաջի իմ, զի ընդ աջմէ իմմէ։ 57 Զոր եւ մարգարէն գիտէր, զի երդմամբ երդուաւ նմա՝ ի պտղոյ յորովայնէ նորա նստուցանել յաթոռ նորա. որում աւրինակքն իսկ վկայեն թէ՝ Յազգէ Դաւթի, յառաջագոյն գուշակելոյն՝ ի Բեդղէեմ գեղջէ գա Քրիստոս։ 58 Եւ անդ նա ոչ նշանով մոգուցն միայն եկելոյ թագաւոր ճանաչէր, եւ որք ասէինն. Ուր է որ ծնաւ արքայն Հրէիցն. եւ տեղեկացեալ ի դպրաց անտի՝ հասին ի տեղին, ուր էր մանուկն, որում երկրպագեալ՝ մատուցեալ պատարագս, եւ միանգամայն տէրագէտ հրեշտակածանաւթ եղեալ դարձան։    59 Յետոյ։    60 Զի թեպէտ խոնարհեցաւ Աստուածութիւնն յերկնից, սակայն յերկարակեաց ի ներքնոյս բարձրացեալ ճանաչի. ի միտ առեալ, զի թեպէտ խոնարհութեամբ էջ, սակայն ինքնաբուն իւրոյ փառացն զաւրութեամբ վերացեալ՝ ըստ յառաջագուշակ տեսողութեանն մարգարէին, թե՝ Վերասցի եւ բարձրասցի եւ փառաւորեսցի յոյժ։ 61 Իբրեւ զի ոչ էր նա կարաւտ փառաց, այլ յետ իւրովք կամաւք զիւր կամս կատարելո՝ համբերատար իշխանութեամբն, ոչ եկամտաւք ինչ, այլ բնական փառաւքն վերացեալ ճանաչէր երկնաւոր զաւրուն, ըստ այնմ, որ ասեն. Համբարձաւ Աստուած աւրհնութեամբ։ 62 Եւ զի էջ ի խոնարհութիւն խոնարհ մարմնով, վասն այսորիկ նորին խոնարհութեան մարմնոյ կերպարանաւք բարձրանայ։ 63 Իբրեւ զմարդ խոնարհեցաւ, որ առաւել քան զամենայն մարդիկ խոնարհ եւ հեզ, եւ հանդարտութիւն ցուցեալ համբերութիւն վշտաց, որ առ մարմինն. վասն այնորիկ նովին մարմնովն բարձրացեալ ի խոնարհութեանցն՝ մարմնովն իբրեւ զմարդատեսիկ կերպարանացն, զոր առ։1 Երանելւոյն Կիւրղի Աղեքսանդրացւոյ՝ ի Մեկնութենէ առաքելոյն, յԵբրայեցոց թղթոյն՝ յԱռաջին ճառէն, ի բանէն՝ Բազում մասամբք եւ բազում աւրինակաւ կանխաւ խաւսեցաւ։    2 Ասէ այսուհետեւ երանելին Պաւղոս. Բազում կերպարանաւք խաւսեցաւ ընդ հարս մեր մարգարէիւքն. ի կատարածի աւուրցս այսոցիկ խաւսեցաւ ընդ մեզ Որդովն իւրով, զոր եդ ժառանգութիւն, որով եւ զաշխարհ արար։ 3 Իսկ ինքեամբ խաւսեցաւ ընդ մեզ Որդի՝ ոչ եւս միջնորդաւք սրբովք մարգարէիւք, այլ ինքեամբ, որպէս ասացին, լեալ իբրեւ զմեզ Միածինն՝ Աստուած խաւսի։ 4 Խաւսել ասեմք մաւր որդովն իւրով, ոչ եթե մարդով իւիք՝ որդւոյն միջնորդաւ, որ պատգամաւորութեամբ ինչ զայլոց զկամս եւ զխորհուրդս պատմեսցէ. այլ իւրով բարբառովն եւ իւրով մարմնովն խաւսեցաւ ընդ մեզ Որդի. զի իւրով իսկ է Միածին մարմինն, զի ոչ այլոյ ուրուք. զի Աստուած է բնութեամբ, եւ եղեւ մարդ տեսչութեամբ՝ իւրով ծառայական կերպարանաւք։ 5 Զի է բնութեամբ իւրով ազատ եւ ազատեալ եւ Տէր ամենայնի, որով ասիմք յիրաւի ուսեալք յԱստուծոյ. եւ այս բարութիւն առաւելութեան պահեցաւ մեզ յԱստուծոյ ի Հաւրէ ի Քրիստոս, եւ զի խոնարհեցոյց զանձն իւր վասն սիրոյ, որ առ մեզ՝ Որդի եղեւ մարդ, եւ ոչ անկաւ յԱստուածութենէ իւրմէ, այլ եկաց մնաց որ էն։ 6 Յայնժամ խաւսեցաւ ընդ մեզ՝ զանճառ Հաւր յայտնի առնել մեզ զխորհուրդն։ 7 Վասն այսպիսի իրաց կոչի անուն նորա հրեշտակ մեծի խորհրդոյ, զի պատմեաց մեզ որչափ լուաւ ի Հաւրէ. զի պատմեաց ոչ իբրեւ մարդով, ուրոյն միջնորդութեամբ՝ ոմանց յիմարութիւն կարծեցաւ, այլ ինքն իսկ եղեւ մարդ եւ իւրով բարբառովն խաւսէր ընդ լսաւղսն։ 8 Եւ յորժամ ասեմ, թե մարմին եղեւ Բանն, ոչ եթե լոկ մարմին ասեմ, այլ յամենայն մարդկութենէն յայտ առնեմ՝ ոգւով բանաւորութեամբ եւ ամենայն մարդկութեամբք կացուցեալ մարդկութեան։ 9 Այլ զոր ոմանք տխմարութեամբ եւ յանդգնութեամբ ածեն ի Քրիստոս, եւ մարդ ուրոյն ցուցանեն որ ի Կուսէն ծնեալ՝ կամին պաշտաւնեայք լինել իրաց ընգելացն[?] մոլորութեամբ, որք ոչն կարեն ճշմարտութեամբ խոստովանել զմիութիւն երեսացն միոյ Որդւոյն Աստուծոյ՝ մարմնացելոյն ըստ Գրոց։ 10 Եթե ոչ ըստ արժանի զաւրութեան խորհրդոյ քարոզաց նայեսցիս, մարդ լոկ կարծի Քրիստոս, եթե ոչ տացես նմա ըստ արժանի իրացն ճշմարտութեան, զի է Աստուած. վասն Բանին, որ ի բնութեանն է Աստուծոյ, ի սուրբ Կուսէն մարմնացաւ, եւ ոչ եթե յարելութիւն ինչ հաւասարութեան, այլ միութիւն ի վեր քան զիմաստութիւն մարդկան, որ միացոյց իւր Բանն Աստուած մարմին ի Կուսէն։ 11 Եւ վասն զի էակից է Հաւր եւ Որդի բնութեամբ եւ մշտնջենաւորակից, յորժամ ըստ կամաց Հաւր ի Կուսէն ծնանի ըստ մարմնոյ վասն մարդասիրութեան իւրոյ, իբրեւ սկիզբն որդիութեան առնու յանձն միւսանգամ վասն մեր, եւ ասէ յառաջագոյն ի բերանոյ Դաւթի զի՝ Տէր ասաց ցիս. Որդի իմ ես Դու, եւ ես այսաւր ծնա զքեզ. զի այսաւրդ սկզբնաւորութեան եւ մերձաւորութեան եւ արդիս ժամանակաց անուն է, յորմէ հետէ եղեւն մարմին։ 12 Եւ որ Ադամաւն պարտաւորեցաւ, եւ ի վիշտս մատնեցան եւ եղեն ընդ անիծաւք եւ ընդ մահուամբ գրաւեալք, նոյնպէս դարձեալ յամենայն ազգս մարդկութեանն Քրիստոսիւ բաշխեսցի՝ լուսաւորութիւն ազատութեան, աւրհնութեան եւ կենաց ընդունի յանձն իւր։ 13 Զայս ոչ իբր կարաւտեալ բնութիւն Միածնին Աստուծոյ, զի լի են նովաւ ամենայն արարածք. քանզի էր բնութեամբ Աստուած եւ ոչ իւիք է կարաւտ, մեծացուցանէ եւ լնու երկնաւոր բարեաւքն իւրովք զամենայն արարածս։ 14 Դարձեալ անուանի վասն այդպիսի իրաց երկրորդ Ադամ, զի սկիզբն արասցէ երկրորդ կենաց. զի որ առաջին Ադամաւն վնաս եմուտ, ինքն ուղեսցէ եւ զիւր մեծութեան բնութիւնն մարդկան շնորհեսցէ։ 15 Զի ապստամբեցան յանդգնութեամբ մարդիկ եւ հեռացան ի ծառայութենէն Աստուծոյ, կամեցաւ Հայրն եւ Արարիչն կեցուցանել զարարածս իւր, առաքեաց զՄիածինն իւր յաշխարհ՝ զԲանն Աստուած, զի լիցի մարմին եւ շրջեսցի ընդ երկրաւս իբրեւ զմարդ՝ Քարոզել գերեաց զթողութիւն եւ կուրաց տեսանել, կոչել ամ Տեառն ընդունելի. զի լիցի քաղցրութեամբ աստուածաբարբառոյն, որ ասէր. Եկայք առ իս. ամենայն աշխատեալք եւ վաստակեալքդ, եւ ես հանգուցանեմ զձեզ։ 16 Եւ յիրաւի եւ ուղիղ մտաւք իմանալ, թէ աղքատանալն ասի վասն մեր, որ էն մեծ բնութեամբ, զի մեք նորա աղքատութեամբն մեծասցուք։ 17 Յերում երեւէր աղքատութիւն նորա, եթե ոչ եղեւ իբրեւ զմեզ, այսինքն մարդ կատարեալ՝ մնացեալ ի նմին անշարժութեանն Աստուած։ 18 Այսպէս ուսուցանէ զմեզ Պաւղոս երանելի յասել անդ իւրում թե՝ Որով արար զաշխարհ. զի թե ի վախճանի ժամանակի ծնանի Կոյսն զԵմմանուէլն, որպէս արդեւք լինել ասիցէ զաշխարհս հոգեկիրն. յիրաւի ասէ եւ առաւել յիրաւի. զի որ յԱստուծոյ Հաւրէ Բանն, որ յառաջ քան զամենայն ժամս եւ ժամանակս եղեալ ի Հաւրէ բնութեամբ, ի վաղջան աւուրցս այսոցիկ ծնանի ի Կնոջէ ըստ մարմնոյ եւ ոչինչ վնասի ամենեւին յԱստուածութեան պատուոյ, որ ունի զժամանակ էութեան կարգս բնութմամբ, զի գրեալ է այսպէս. Յիսուս Քրիստոս երէկ եւ այսաւր, նոյն եւ յաւիտեան. զի եւ մարդկութեամբն երեւեալ՝ կայ ի նմին, վասն բնութեան Աստուածութեանն, որ կանուխ է քան զամենայնն. եւ հաւանեցուցանէ զքեզ բանն, որ ասէր ընդ Հրէայսն թե՝ Արդարեւ ասեմ ձեզ, յառաջ քան զլինելն Աբրահամու եմ ես։    19 Նորին՝ յԵրկրորդ ճառէն, որ ի՝ Ծագումն փառաց եւ կերպարան։    20 Արդ երեւեցաւ մեզ Որդի՝ զՀաւր բնութեան փառս ծագեալ յնքեան, եւ զի ասէր իսկ յայտնապէս. Որ ետես զիս՝ ետես զՀայր իմ։ 21 Զի է կերպարան էութեան նորա, առնու դարձեալ զմեր նմանութիւն թանձրութեան եւ շաւշափելի մարմնոյ եւ յանձն առնու զբովանդակիլ եւ զսահմանելի անուն. զի բնութիւն Աստուածութեանն անմարմին եւ անշաւշափելի է։ 22 Եւ ոչ ըստ նմանութեան մարմնաւորաց ընդունի ծագումն զկերպարանս էութեան Հաւր Որդի, որ է ինքն անձնաւորութեամբ էութեանն. թեպէտեւ ի Հաւրէ իմանի եւ ի նմանէ ծնեալ բնութեամբ՝ ունի յինքեան զմեծութիւն Հաւր բնութեամբ ամենայնիւ, բայց միայն ի հայրութենէն։ 23 Որպէս անշիջելի է մշտնջենաւոր Հայր եւ կա նմա ի նմին, որ է, այսինքն Հայր, եւ յորդիութիւն ոչ փոխի, նոյնպէս եւ Որդի կա մնա յորդիութեան մշտնջենաւոր եւ երբէք ի հայրութիւն ոչ փոխի, զի յայտ լիցի ամենեւին թե կերպարանք էութեան Հաւր. եւ ցուցանէ զծնաւղին իւրոյ առաւելութիւն յինքեան եւ զփառացն վայելչութիւն՝ զգեղեցկութիւնն։ 24 Զի Աստուած ճշմարիտ է եւ ճշմարիտ յԱստուծոյ ի Հաւրէ ծնեալ, լոյս ի լուսոյ, կեանք ի կենաց, կրէ յինքն զամենայն բանիւ զաւրութեամբ իւրով. զի բան է կենդանի անձնաւոր, ծնեալ ի յԱստուծոյ Հաւրէ բնութեամբ ամենազաւր, եւ կարաւղ է հրաման նորա, եւ զամենայն ընդ իւրեաւ ունի, կազմէ եւ յարդարէ կամաւք իւրովք։ 25 Ասէ ցբորոտն. Կամիմ, սրբեաց. եւ վաղվաղակի սրբեցաւ ի նմանէ բորոտութիւն։ 26 Դարձեալ եւ մեռելոյն հոտելոյն ընթանալ ի կեանս իշխանութեան հրամայէ, որ վայել է իսկ Աստուծոյ իշխանութեանն բարբառոյ. երբեմն ասէ. Ղազար, եկ արտաքս. երբեմն դարձեալ եւ այրոյ որդւոյն ասէ. Պատանի դու, քեզ ասեմ, արի։ 27 Սաստէ դարձեալ ծովուն եւ հրամայէ իբրեւ Տէր եւ արարիչ ամենայնի, զի եւ զՀաւրն իսկ զփառս եւ զառաւելութեան յինքեան ցուցանէր, իբրեւ ցոյց ճշմարիտ վասն աստուածութեան նորա։ 28 Ցուցանէ դարձեալ վասն մարդանալոյն տեսչութեան, որով ապրեցաքն եւ մեծացաքն, սրբեցաք արեամբ նորա, եւ հաւանեցուցանէ զքեզ երանելին Պաւղոս, որ ասէ. Որով ընկալաք զփրկութիւն արեամբ նորա եւ թողութիւն մեղաց։ 29 Պարտ է ածել յայսմիկ զմտաւ զմեծ եւ զփառաւորեալ խորհուրդ մարդանալոյ փրկութեան մերոյ՝ զՄիածին Որդին Աստուծոյ, եւ զարմանալ ասել ըստ բարբառոյն մարգարէին Ամբակումա. Տէր, զլուր քո լուա եւ երկեա, նայեցայ ի գործս քո եւ զարմացայ. այս իսկ են զարմանք ի վեր քան զմիտս մեր, զի Բան է բնութեամբ եւ ծագումն փառաց Հաւր եւ կերպարան էութեան Նորա, եւ եղեւ մարմին, եւ ոչ եթե յիւր բնութեանն ինչ յաւելոյր պատիւ ի մարդանալոյ տեսչութեանն, այլ վասն մեր առնուցու յանձն զվիշտս, համբերէ խաչի մահու, արհամարհէ զամաւթ անարգանաց, զթշնամանս, զթքանս, զի զմեզ արեամբն իւրով ազատեսցէ եւ սրբեսցէ յամենայն պղծութենէ, եւ զազատեալսն մերձեցուսցէ ինքեամբք ամ Հայր իւր. զի նովաւ ընկալաք զընծայումն առ Հայր։ 30 Նոյն ինքն է դուռն եւ ճանապարհ. զի թեպէտ եւ եղեւ Բանն մարմին եւ բնակեաց ի մեզ եւ իւրացոյց մարմին իւր ի Կուսէն, այլ նովին բնութեան եւ փառաւք. եւ յորժամ ընդ մեզ իբրեւ զմեզն երեւեցաւ՝ յառաւելութենէ պատուոյն Աստուծոյ եւ Հաւր աթոռոյն ոչ երբէք մերժեցաւ. զի էր իբրեւ զմարդ յերկրի եւ լնոյր դարձեալ զերկինս, եւ լի էին նովաւ ամենայն արարածք։ 31 Զի Աստուածաշունչ Գիրք այլովք կերպարանաւք հաստատեն ի մեզ՝ առանց բաժանելոյ զխորհուրդս մարդանալոյ եւ միանալոյ մարմնաւորութեանն, եւ ասեն այսպէս. Բան մարմին եղեւ. զի մարմին յորժամ ասէ՝ հանդերձ հոգւով եւ մտաւք բանաւորութեանն իմանամք զմարմնանալն. զի նմին իմանալի է Աստուած բնութեամբ՝ յԱստուծոյ ի Հաւրէ անծառայութեամբ ծնեալ եւ նոյն մարդ վասն տեսչութեան Աստուածութեան ի վեր քան զմիտս իմանալոյն, որ Աստուծոյն միայն վայել է։ 32 Եւ ոչ ասեմք, եթե արգելեալ սահմանեցաւ բնութիւն Բանին Աստուծոյ ի մարդկութեանն. զի անսահման անբովանդակելի Աստուածութիւն բովանդակէ զամենեսին, ոչ բովանդակի յումեքէ, այլ ի սուրբ մարմնոյ իւրո. եւ լնոյր զամենայն արարածս, եւ աթոռակից ծնողին իւրոյ։ 33 Եթե նայեսցի ոք ճշմարիտ հաւատոց նայեցած ի սուրբ եւ ի փրկական խորհուրդն՝ տեսանէ ի Քրիստոս զկատարեալ մարդկութիւնն, կատարեալ դարձեալ զբնութիւն Բանին Աստուծոյ. սակայն մի Քրիստոս, մի Որդի խոստովանելի է՝ միով երեսաւք, միութեամբ ի վեր քան զմիտս, անճառ, անհաս գիտութենէ մտաց մարդկան, որ Աստուծոյ գիտութեանն միայն անգ է։ 34 Քանզի անուանի Եմանուէլ, ի սուրբ Կուսէն ծնեալ՝ ընդ մեզ Աստուած. այսուհետեւ թե մարդ անուանեսցես զնա եւ լուիցես ի մարդկութենէ, եթե որ իբրեւ զմեզ եղեւ յայտ առնես։    35 Նորին՝ յԵրրորդ ճառէն. Յորժամ միւսանգամ ածցէ զանրանիկն յաշխարհ։    36 Վասն զի Բանն Աստուած ի Հաւրէ կամեցաւ նորոգել զամենայնն, որպէս ի սկզբանէն, միացոյց իւր մարմին ի սուրբ կուսէն Մարիամայ եւ անուանեցաւ Որդի Մարդոյ, զի մատուսցէ զինքն Աստուծոյ Հաւր պատարագ հաշտութեան, գնեսցէ զամենեսեան արեամբն իւրով, տիրեսցէ կենդանեաց եւ մեռելոց եւ բազում իրաւք տեղեակս արասցէ զմեզ խորհրդոց փրկութեան իւրում։ 37 Եւ առաւել զայս պարտ է մեզ գիտել, զի թեպէտ եւ խոնարհեցաւ Բանն Աստուած եւ մարդացաւ, ոչ զի կացցէ մնասցէ ի խոնարհութեան ընդ մեզ, այլ եւ հանդերձ մարդկութեամբ է նոյն Աստուած. այլ զի կամաւք իջոյց զանձն իւր ի խոնարհութիւն եւ եղեւ մարմին եւ անուանեցաւ եւ եղեւ եղբայր մեր երկրաւորացս։ 38 Սակայն թեպէտ եւ եղեւ մարդ եւ անուանեցաւ անդրանիկ ընդ բազում եղբարս, սակայն գիտեմ զառաւելութիւն նորա եւ զփառս, խոստովանիմք ի վերայ ամենայնի Աստուած։ 39 Այլ այսպէս ասեմք զմտանելն նորա յաշխարհ, զի եղեւ իբրեւ զմի ի մէնջ եւ անուանեցաւ մարմնաւոր իբրեւ զմարդ յաշխարհէ, որ է բնութեամբ ի վերուստ. եւ զարժանաւորութիւն փառաց իւրոյ զառաւելութիւն, որ միայն Աստուծոյ վայել էր, առանց մերժելոյ ուներ յինքեան. այլ տեսչութեամբ իմաստութեամբ իւրով եւ կամաւք բարերարութեամբ կամեցաւ լինել իբրեւ զմասնաւոր եւ զբովանդակելի։ 40 Եւ այն, որ բովանդակելին էր բնութեամբ, էր յաշխարհի իբրեւ զԱրարիչ, արդ տեսչութեամբ իւրով եւ կամաւք Հաւր մտանէ յաշխարհ, իբրեւ զմի յաշխարհէ, զի կեցուսցէ զայնոսիկ, որ էին յաշխարհի, եւ բռնադատեալքն պատրանաւք խաբէութեամբ չարին եկեսցեն Քրիստոսիւ առ Աստուած Հայր։ 41 Զի որպէս Ադամաւ, որ մասնաւոր է յաշխարհէ՝ անկաւ յապականութիւն մարդկան բնութիւն, գրեցաւ ընդ մեղաւք եւ եղեւ ընդ մահուամբ, նոյնպէս դարձեալ Քրիստոսիւ, որ կամաւք իւրովք եղեւ իբրեւ զմասնաւոր յաշխարհէ, զի կեցուսցէ զամենեսեան ի նորոգութիւն կենաց՝ ի սրբութիւն եւ յարդարութիւն։ 42 Քրիստոսիւ ամենայն ինչ նորոգեցաւ. այլ գիտել մեզ ճշմարտիւ եւ հաւատալ, եթե որ է Բանն Աստուած եւ եղեւ մարմին եւ ի բնութիւն մարմնոյ ոչ փոխեցաւ, զի անհնար էր, այլ զի միացոյց իւր մարմին ի Կուսէն։ 43 Եւ ոչ ասեմ մարդ զոք կամաւք եւ հաճութեամբ մերձաւորութեամբ մերձենալ առ Աստուած, այլ միացեալ եւ մարդացեալ Բանին Աստուծոյ ի սուրբ Կուսէն՝ սա մի Որդի է Յիսուս Քրիստոս, մի Տէր անբաժանելի. ոչ բաժանեն ի մի երեսս զԲանն Աստուած եւ ի մի երես զմարդն ի Կուսէն, այլ զմի եւ զնոյն Որդի խոստովանել Աստուած մարդացեալ։ 44 Այսպէս տեղեկացուցին զմեզ Գիրք Աստուածաշունչք՝ զնոյն ինքն զԲանն Աստուած Աստուծոյ Հաւր միացեալ բնութեամբ եւ մարդացեալ, մարմին բանաւոր եւ մտաւոր երեւեալ յերկրի՝ մարդ, հանդերձ առաւելութեամբ փառաւք Աստուածութեանն։ 45 Այսուհետեւ մի է Քրիստոս՝ Որդի եւ Տէր, ըստ Գրոց. այսպէս հաւատասցուք։    46 Նորին՝ յԵրրորդ ճառէն, ի բանէն՝ Սիրեցեր զարդարութիւն եւ ատեցեր զանաւրէնութիւն։    47 Կամեցաւ այց առնել արարածոց իւրոց Տէրն ամենայնի եւ Արարիչն արարածոց, զի հաճեցաւ Աստուած Հայր կատարել եւ բովանդակել Քրիստոսիւ զամենայն եւ նորոգել միւսանգամ, որպէս եւ ի սկզբանն, եւ զդիւրամոլար միտս մարդոյն, որ ի պատրանս անգեալ էր, շնորհաւք Հոգւոյն Սրբոյ տեղեկութեամբ հաստատեսցէ ի գիտութիւն ճշմարտութեան եւ կացուսցէ առաջի իւր սուրբս եւ ամբիծս եւ անարատս, եւ յամենայն աղտոյ եւ ի մեղաց սրբեսցէ, եւ յառաջին պատուիրանացն ազատեալս՝ ի ճշմարտութիւն հաստատեսցէ զմեզ։ 48 Եւ արդ, որպէս իցէ ի վերին այցելութեանն խնամոյ կարգք. Բանն իւր Միածին, որ հաւասար կերպարանաւք էր առ Հայր իւր, որ էն եւ ասին՝ Ոչինչ էր նմա յափշտակութիւն հաւասար Աստուծոյ, այլ զանձն իւր ունայնացոյց՝ զկերպարանս ծառայի էառ, ի նմանութիւն մարդկան եղեալ եւ կերպարանաւք մարդ գտաւ. խոնարհեցոյց զանձն իւր, եղեւ հնազանդ մինչեւ ի մահ, եւ մահու խաչի։    49 Բազում հոգաբարձութեամբ տեղեակք խորհրդոյ Տեառն իւրեանց՝ զբարձրութիւն փառաց Աստուածութեանն Միածնին յայտնեն պատմութիւն քրիստոնէից մեզ, ցուցանել զխորհուրդ զունայնալոյ եւ զխոնարհելոյ կարգս իմաստութեամբ. իջուցանեն զԲարձրն բնութեամբ, զի դարձեալ բարձրացուցանել զնա, եւ աստուածութեամբ մեծութեամբ բնութեան պսակեն զնա՝ հանդերձ մարմնովն, եւ հաւանեցուցանեն զսրբեալսն շնորհաւք նորա, եթե վասն մեր կամաւք աղքատութիւն առ յանձն, զի իբրեւ սկիզբն երկրորդ արասցէ զկնի առաջին մարդոյն։ 50 Ասէ երանելին Եսայի այսպէս. Ահա կոյս յղասցի եւ ծնցի որդի, եւ կոչեսցէ զանուն նորա Եմմանուէլ. եւղ եւ մեղր կերիցէ. յառաջ քան զժամանակ գիտելոյ նորա զչարն՝ ընտրեսցէ զբարին. յառաջ քան զգիտել մանկանն զչար կամ զբարի, անարգեսցէ զչարն եւ ընտրեսցէ զբարին. Սիրեցեր զարդարութիւն եւ ատեցեր զանաւրէնութիւն. վասն զի ինքն է արդարութիւն եւ Աստուած։ 51 Զի մինչչեւ ի ժամանակ մանգանն կարողութիւն գիտելոյ զպարսաւէն եւ գովել զգովութեան արժանի, զիարդ էր հնար խնդրել զչարն եւ ընտրել զբարին։ 52 Այլ այսպէս ուսուցին, թէ Աստուած երեւեցաւ մարմնով ըստ արժանի իւր բնութեան բարեաց՝ յայտնել զընտրութիւն բարութեան եւ զպարսաւանս չարեաց. այս ասացեալ լիցի վասն ճշմարիտ կրաւնիցն հաւատոյ։ 53 Արդ, վասն այսորիկ բարերար Բանն Աստուծոյ, Որդին բնութեան Հաւր, որ անկարաւտն է բնութեամբ, սուրբն, արդարն, որ սիրէ զարդարութիւն եւ ատէ զանաւրէնութիւն՝ եղեւ իբրեւ զմեզ եւ անուանեցաւ ծառայ, եւ Աստուած անուանեաց իւր բնութեանն զՀայրն իւր՝ վասն մարդանալոյն. զի թեպէտ եւ Աստուած էր բնութեամբ, աւծանիլ ասէ ի Հաւրէ Հոգւով Սրբով, ոչ եթէ իբրեւ կարաւտ բնութիւն՝ այն որ սուրբն իսկ է եւ Աստուած բնութիւն, այլ զի ինքեան բացցէ մեզ դուռն շնորհաց եւ արժանի արասցէ զմեզ Հաւր աւրհնութեանն. որ յառաջագոյն ընդդիմադարձ գտեալ էաք պատուիրանազանցութեամբ Ադամա, եւ զկնի նորա ի վերա մեր բռնացեալ էին մեղքն մեր։ 54 Վասն այսորիկ ոչ պատգամաւորաւք եւ ոչ հրեշտակաւք, այլ ինքնին Տէրն փրկեաց զմեզ. զի եւ երանելին Յոհաննէս ասէ, եւ զի Աստուած է բնութեամբ եւ եղեւ մարմին, զհոգեւոր վերստին ծննդեամբ պատուականութիւն շնորհեաց զաւրութեամբ իւրով, այսպէս ասէ վասն նորա. Սա է, որ եկն ջրով եւ Հոգւով, Յիսուս Քրիստոս. ոչ ջրով միայն, այլ եւ ջրով եւ արեամբ. եւ Հոգին է, որ վկայէ, զի Հոգին է ճշմարտութեան։ 55 Արդ, ասի Հոգին Քրիստոսի, եւ բաշխէ եւ տայ իբրեւ զիւր՝ ի լրութենէ իւրմէ. զի Աստուած է ճշմարիտ եւ Որդի բնութեամբ, եւ զազատելոյն ունի յինքեան զիշխանութիւն բնութեամբ, իբր եղեւն ի կերպարանս ծառայութեան եւ էջ ի նմանութիւն մարդկան. զի գրեալ է այսպէս. Եղեւ առաջին մարդն յերկրէ հողեղէն, իսկ երկրորդն Տէր յերկնից. որովք կերպարանաւք ասասցի զայս, այլ վասն զիւրմէ մարմինն ի վերուստ յերկնից եկելոյ Բանին Աստուծոյ, եւ զորաւրինակ տէր է երկնից եւ աւրէնսդիր որպէս Աստուած, լինի ընդ աւրինաւք, զի գնեսցէ զայնոսիկ, որ ընդ աւրինաւքն իցեն, որպէս եւ գրեալ է։ 56 Նոյնպէս դարձեալ վերստին ծնունդն ջրով եւ Հոգւով պատուեաց տեսչութեամբն, որ բնութեամբն իսկ Որդի էր. լուիցի դարձեալ ի բարբառոյ Հաւր Աստուծոյ եթե՝ Դա է Որդի իմ սիրելի ընդ որ հաճեցայ։ 57 Ընդունի զայս Քրիստոս եւ ընքեամք զիւր բաշխէ մեզ, որեւ իւր իսկ են բնութեամբն բարութիւն զմեզ հաղորդ արասցէ եւ լիցի ճանապարհ եւ դուռն այսպիսի լուսաւորութեան պատուոյ։ 58 Անդ իսկ էր Որդւոյ Աստուծոյ առնել զայս ամենայն, զի որպէս եղեւ պտուղ ննջեցելոցն ի կեանս եւ յանապականութիւն բնութեան մարդկան ինքեան, նոյնպէս դարձեալ գտցի ինքն առաջնորդ կատարմանն, իբրեւ պտուղ սրբեցելոցն մկրտութեամբ, զի յորդեգրութեան փառս վերացուսցէ։ 59 Եւ զոր ինչ եցոյց յինքեան Քրիստոս՝ նոյնպիսի կարգեաց աւրինակաւ եւ մեզ սփռեաց զշնորհս Հաւր. որպէս եղեւ առ Կարապետ Մկրտչաւն, նոյնպէս լիցի եւ առ քեւ. բացցին երկինք եւ թռուցեալ իջանիցէ ի վերայ քո Հոգին Սուրբ, եւ լինիցիս եւ դու որդի Աստուծոյ։ 60 Այսպիսի ճանապարհ փրկութեան նորոգեաց մեզ, որ վասն մերոյ եղեւ Բանն Աստուծոյ իբրեւ զմեզ, զի մեք առ նմա եւ նովաւ գտցուք վայելել ի շնորհս նորա։ 61 Եւ ոչ ոք կարէ կարծել ի ճշմարիտն հաւատացելոցն եւ յուղամիտ խորհրդոցն զայլ ոք աթոռակից Հաւր, քան զայն, որ ի Կուսէ ծնեալ է ըստ մարմնոյ. եւ վասն զի է մինն միաւոր ճշմարիտ Որդի՝ Եմմանուէլն, իմանալի եւ խոստովանելի է ի մէնջ Աստուած եւ մարդ միանգամայն, որ անգ է նմա ըստ պատմութեան Գրոց Սրբոց աստուածութիւն եւ մարդկութիւնն։    62 Նորին՝ ի Հինգերորդ ճառէն, ի բանէն՝ Վասն այսորիկ պարտ է մեզ ունկնդիր լինել բանից ասացելոց։    63 Արդ, գայ յայտնի, այսինքն մարմնով, եւ վկայէ Բարուք իւրում յասելն այսպէս. Սա է Աստուած մեր. մի համարեսցի ընդ ամենայն այլ ոք. եգիտ զամենայն ճանապարհ իմաստութեան, ետ զնա Յակոբայ ծառայի իւրում եւ Իսրայելի սիրեցելոյ իւրոյ. եւ յետ այսորիկ ի յերկրի երեւեցաւ եւ ընդ մարդկան շրջեցաւ։ 64 Արդ, երեւեցաւ ի վերայ երկրի եւ շրջեցաւ ընդ երկրաւորս, այսինքն ընդ մեզ՝ ոչ մերկ աստուածութեամբ, զի աստուածութիւնն աներեւոյթ է, այլ զի յառաջագոյն ասացի՝ ինքն էակն եղեւ մարմին, ծնաւ ի կնոջէ եւ եղեւ ընդ աւրինաւք՝ բնութեամբ Որդին Աստուծոյ. եւ աւրինադիր, զի ամենայն, որ հաւատայ ի նա՝ մի կորիցէ, այլ ընկալցի զկեանս յաւիտենականս։ 65 Զի բնութիւն մարդկան, որ ընդ մահուամբ եւ ընդ անիծիւք գրաւեալ էին վասն յանցանացն Ադամա՝ ազատեսցէ զնոսա շնորհաւք իւրովք ի վշտաց բազմութենէ եւ արասցէ ի վեր քան զմահ եւ զապականութիւնն, եւ ածցէ կացուսցէ առաջի Աստուծոյ Հաւր՝ այն, որ եղեւ իբրեւ զմեզ տեսչութեամբ, եւ ոչ եկաց մնաց ընդ մեզ յաղքատութեանն, այլ վերացաւ ի նոյն բնութիւնն յիւր իսկ յառաւելութիւն եւ ի փառս։ 66 Եւ որպէս ասեմք զնա լինել մարմին, եթե եղեւ մեղք եւ անէծք, եւ բնութիւնն իւր ի վեր է ի չարեաց եւ ի զղջմանէ, այլ զի աւրհնեսցէ զարարածս իւր եւ փրկեսցէ զմեզ յանցանաց մեղաց եւ յանիծից մահու եւ ի պարտաւորութենէ։    67 Այսուհետեւ ինքնին պարտեւք առնուլ վարդապետութեամբ կրաւնից ճշմարիտն հաւատոյ, եթե զիարդ ածցեն զմտաւ յանդգնել եւ ասել զՅիսուս Քրիստոս ուրոյն լոկ մարդ, կամ իմանալ այսպիսի ինչ կամ ասել, այլ պարտ է գիտել ճշմարտիւ եւ խոստովանել զԲանն Աստուած մարդացեալ. զի այսպիսի խոստովանութիւն քարոզութեան փրկութիւն է անվրէպ ամենայն խոստովանողաց իւրոց։ 68 Զի Աստուած է բնութեամբ, որպէս բազում անգամ ասացաք, Բանն Աստուծոյ. այլ իջոյց զանձն իւր ի խոնարհութիւն եւ անուանեցաւ ընդ մեզ իբրեւ զմարդ եւ փոքր մի խոնարհ քան զհրեշտակս, եւ հնազանդ է Հաւր մինչեւ ի մահ, զի փառաւք եւ պատուովք պսակեսցէ զմարդկան բնութիւնս. իբրեւ զմի ի մէնջ պսակեալ՝ ասէ, որ Տէրն է փառաց։ 69 Այսպէս ուղղութեամբ եւ աստուածպաշտութեամբ խոստովանեսցուք, այսպէս սրբեսցուք զխորհուրդս մեր, եւ զամենայն բարձրութիւն հպարտացեալ ընդդէմ գիտութեանն Աստուծոյ խոնարհեցուսցուք եւ գերեսցուք զամենայն միտս ի հնազանդութիւն Քրիստոսի։ 70 Այսպէս առողջ եւ առանց վնասելոյ պահեսցուք զմիտս խորհրդեանն՝ տուելոյն մեզ քարոզաւքն իւրովք։ 71 Արդ, զի զխորհուրդս փրկութեան մերոյ կամիցին ցրուել, զի զանբաժանելի զմի Որդի յերկուս կամին բաժանել, զոր Գիրք սուրբ քարոզեն մեզ, ով առնուցու յանձն եւ հաւանեսցի սատարոյ թշնամւոյն զայսպիսի բարբաջանս. այլ բարերարութիւն Աստուծոյ եւ զաւրութիւնն, վասն որոյ անքնին քաղցրութիւն ի վեր քան զմիտս, որ ի վերն է բնութեամբ աստուածութեանն իւրոյ ի բնութենէ տարրեղինացս, խոստովանելի է բնութեամբ անըմբռնելի, զատեալ յըմբռնելեացս եւ ի մարմնաւորացս, լինի մարմին, առնու զկերպարանս ծառայութեան մարդկութեան՝ միութիւնն ի վեր քան զմիտս եղելոյ։ 72 Քանզի ճշմարիտ քարոզացն իւրոց ի հոգեկրաց մի Որդի՝ աստուածութեամբ եւ մարդկութեամբ անբաժանելի, Աստուած մարդացեալ, եւ որոյ առեալն զկերպարանս ծառայութեան. զի թեպէտ եւ կարգի եւ անուանի ընդ այնոսիկ, որք խնամաւք եւ շնորհաւք գան յորդեգրութիւն՝ յանուանելն իւրում ընդ նոսա, ոչ կորուսանելով բնութեան իւրոյ զազատութիւն, եւ ոչ հեռանայ ի Միածին անուանէ, եւ ոչ ըմբռնի ի ծառայութիւն ի լինելն մարդ, այլ իմանալի եւ խոստովանելի է եւ ի մարդկութեան իւրում ազազ եւ ազատիչ եւ Միածին։ 73 Եւ զի ունայնացոյց զանձին իւր եւ էջ ի խոնարհութիւն վասն մեր, ոչ զի կացցէ մնասցէ ունայնութեամբ յաղքատութեան, այլ զի հաւատացեալ լիցի մեզ, թե Աստուած է բնութեամբ, որ զամենայն լնու եւ ի լինելն իւրում մարմին։ 74 Արդ, թեպէտ եւ ի մարմնաւորութեանն իւրում կարգի ընդ բազում եղբարս, իբրեւ յորդեգրութիւն ծնեալ բնութեամբ եւ աստուածաբար ի Հաւրէ, Բանն՝ իւր արմատ եւ սկիզբն երեւելոյն ի մարդիկ ունի զսուրբ Կոյսն ի լինելն իւրում մարմին. այլ ճշմարիտ միաւորութեանն կարգապահ է անվրէպ եւ անապական զփառս Միածնին. զի թեպէտ եւ եղեւ տեսչութեամբն իւրով մարդ եւ թեպէտ եւ անուանի ընդ բազում եղբարս՝ խոնարհելով եւ ծառայութեան կերպարանաւքն, սակայն անընկեր եւ անհամեմատ է եւ ի վեր քան զամենեսին բնութեամբ աստուածութեանն իւրով, եւ յառնուլն իւրում զծառայութեան կերպարանս՝ զազատութիւն բնութեան եւ զհաւասարութիւնն առ Հայր ոչ մերժէ յինքենէ. բնութիւնք նոր յանգին ի միմեանս։ 75 Բնութեամբ միանալ, ասեն, չէ հնար, այլ մերձաւորութիւն մարդոյ առ Աստուած. եւ զիարդ ասեն, որ այնչափ յայտնի աղաղակեն իրք եւ բնութիւնք անհաւասար ի միմեանց։ 76 Ով մշակք թշնամոյն, հնազանդեսցին զաւրութեանն Աստուծոյ եւ լուիցեն ճշմարիտ քարոզացն, որ աղաղակեն եւ ասեն եթե՝ Բանն մարմին եղեւ, ի վեր քան զինքն մարդոյն, որ Աստուծոյ միայն է գործ՝ իմանալի եւ անհաւատալի, ոչ քննելի. զի այն, որ կամեցաւն մարդ լինել եւ առ զկերպարանս ծառայութեան, հաւատալի է մի Որդի, վասն փրկութեան մարդկան եղեւ մարդ՝ ի փրկութիւն արարածոց իւրոց։ 77 Ի վերայ այսր ամենայնի մի Որդի խոստովանելի է ճշմարտութեամբ։1 Երանելւոյն Յոհաննու եպիսկոպոսապետի Կոստանդնուպաւլսի՝ Մեկնութիւն որ ըստ Մատթէոսի աւետարան։    2 Մատեան ծնելութեան Յիսուսի Քրիստոսի, Որդւոյ Դաւթի, Որդոյ Աբրահամու։- 3 Երանելին Մատթէոս իբր զԵբրայեցոց գրէ ասելով. նախ քան զամենայն խնդրեաց ցուցանել, եթե յԱբրահամու եւ ի Դաւթայ էր Քրիստոսն. եւ վասն զի լռեալ էր Աբրահամու պատմութիւնն վասն ամանակին, եւ փոխանակելով Դաւթի զկենցաղն Աբրահամու, ապա եւ զխոստացեալ արքայութեան սերման նորա կալաւ Դաւիթ. եւ յիշաւղութեանն ամենեցուն է։ 4 Քանզի, որպէս յայնժամ ասէր Իսահակայ Աստուած. Մի երկնչիր, զի ընդ քեզ եմ բարեբանեցից զքեզ, եւ բազմեցուցից զքեզ սակս Աբրահամու հաւր քո, սապէս յետ այսորիկ ասէր Աստուած Եզեկիայ. Գերասպարեցից վասն քաղաքիս ասորիկ սակս իմ եւ Դաւթի եւ հաւր քո. քանզի ժառանգաւոր աստուածսիրելութեան եղեւ Դաւթի։ 5 Եւ վասն զի յետ այսորիկ ի սերմանէ Դաւթի ակնկալութիւն զՔրիստոս եղանել, քանզի լուեալ էր ըստ Աբրահամու ամանակին, այսր աղագաւ նախ եդ Որդւոյ Դաւթի, ապա որդւոյ Աբրահամու։    6 Իսկ ասէ աւետարանիչն յաղագս Գաբրի[ելի] թե՝ Եկն առ կոյսն խաւսեցեալ առն, որում անուն էր Յովսէփ, ի տանէն՝ ի տոհմէ Դաւթի. ի Դաւթայ էր կոյսն, եւ Յովսէփ, որ արդար ելով եւ պահապան աւրինի, յիւրմէ հայրենւոյ եւ ի տանէ աստէր իւր զկոյսն. զի քան հրամայէր աւրէնն՝ ոչ պարտ գոլ առնուլ կինն, եթե ոչ ի նոյն ցեղէ. եւ վասն զի ոչ էր աւրէն առ հրէայսն ազգաբանել զկանայսն, զի զսովորութիւնն պահեսցէ աւետարանիչն եւ մի թուեսցէ ի տարագծել ի նախերգանացն, եւ զաղջիկն մեզ ծանուսցէ, սակս այնորիկ զնախնիս նորա լռեաց, իսկ զՅովսէփ ազգաբանեաց, զի ուսցուք նովաւ զՄարիամ, եթե էր ի տանէ Դաւթի, ուստի եւ ինքն, զի եւ աւրինացն անտեղելի մնասցէ։ 7 Քանզի ասդաւղին ի բաց երեւեցելոյ ի տանէ Դաւթի՝ եւ կոյսն ընդ նմա ցուցեալ է, հաւաստապէս ի սերմանէ ելով Դաւթի, յորմէ եւ ծնիցաւ Յիսուս Քրիստոս։ 8 Իսկ Յիսուս թարգմանի Փրկիչ՝ ի փրկելոյ զժողովուրդ իւր։ 9 Հռաշափառ լսել զխորհուրդս սքանչելի, եթե Աստուած անճառելի եւ անասելի եւ անպարիմանալի, եւ Հաւր համագոյելի Որդի՝ արգանդաւ ծնիցաւ կուսական եւ եղեւ ի կնոջէ, եւ կալաւ նախնիս զԴաւիթ եւ զԱբրաամ, այլ որ էք ըստ ընդելագոյն զկանայսն զայնմ, զորս այժմս եւս յիշեցաք։ 10 Եւ մի ինչ նուաստ կարծեսցես, քանզի հաւանեցաւ կոչիլ Որդի Դաւթի իւրոյն ծառայի, զի զքեզ արասցէ Աստուծոյ Որդի՝ քոյոյ Տեառնն. ծնիցաւ ըստ մարմնոյ, զի ծնցի ըստ Հոգւոյ. քանզի ի կնոջէ ծնանիլ մեզ պատահէր. իսկ ոչ յարենէ եւ ոչ ի կամաց առն, այլ ի Հոգւոյն Սրբոյ՝ զգերազանցեալն զմեզ եւ զհանդերձեալն նախաձայնէ ծնելութիւն, զոր հանդերձեալ էր մեզ ի Հոգւոյն Սրբոյ շնորհել։ 11 Եւ ամենայն իսկ այլքն այսպիսի էր. քանզի ի մարգարէէն մկրտիլ զհինն ցուցանէր մեզ նման, իսկ ի Հոգւոյն վերեկութեամբ զնորն ստորագ[ր]եաց։    12 Ի նոյն շարի՝ ի Հռութ եւ ի Ռահաբ։    13 Տեսանես, իբր ոչ դուզնաքեայ եւ սակաւուց սակս յիշեաց ըստ Յուդայի պատմութեանն ամենայնի. սակս այսորիկ զՀռութ եւ զԹամար յիշէ՝ զմինն այլազգի եւ զմինն բոզ ելով, զի ուսցիս, թե զամենայն եկն զչարութիւնն լուծանել։ 14 Քանզի որպէս բժիշկ, այլ ոչ իբր դատաւոր ժամանեաց. զի որպէս բոզ ասին կանայս այսոքիկ, այսպէս եւ Աստուած զբնութիւնն զբոզացեալ յարմարեաց իւր, զոր մարգարէքն ի վերուստ նախասեն ի վերայ ժողովարարին եղեալ. այլ այն անզգամ եղեւ առ ընդակիցն. իսկ եկեղեցի մի հաղ ի բաց թափեալ ի հայրենի չարեացն մեղաց՝ ողջագուրելով զփեսայն. քանզի որպէս Հռութ, եթե ոչ նախ եթող զհայր եւ արհամարհեաց տուն եւ զազգ եւ զգաւառ, եւ վայրածեցաւ ի վերջին աղքատութիւն, ոչ պատահեաց մերձաւորութեանն Բոոսի. սապէս եւ եկեղեցի զառաջին սովորութիւնն ի բաց թողեալ՝ յայնժամ տարփելի եղեւ Քրիստոսի եւ մեծաց բարեաց արժանաւորեցաւ։ 15 Առ սա ասէր եկեղեցիս Դաւիթ. Մոռացիր ժողովուրդ քո եւ տուն հաւր քո, զի ցանկացաւ թագաւոր գեղոյ քո։ 16 Զայն եւ Հռութէ արար. վասն այսորիկ եւ մայր եղեւ թագաւորացն, որպէս եւ եկեղեցի. քանզի եւ ի սմանէ Դաւիթ թագաւոր մեծ եղեալ, եւ ոչ ամաչէ Դաւիթ ի վերայ այսոցիկ։1 Երանելւոյն Կիւրղի եպիսկոպոսապետին Աղէքսանդրացու, որ Առ թագուհին ի մատենէն եթե՝ Աստուած է Քրիստոսն։    2 Եւ զայս նորա զմտաւ ած[ելով], ահա հրեշտակ Տեառն յանուրջս երեւեցաւ նմա՝ ասելով. Յովսէփ, Որդի Դաւթի, մի երկնչիր առնուլ զՄարիամ, զի ի նմանէ ծնիցեալն ի Հոգւոյն Սրբոյ է. ծնցի որդի եւ կոչեսցի անուն նորա Յիսուս. ինքն իսկ ապրեցուսցէ զժողովուրդ իւր ի մեղաց իւրեանց։- 3 Երկուս ի միասին դնէ՝ աստուածավայելուչս, եւ ոչ մարդկանում վայելուչս բնութեան. քանզի ծնիցելոյն ի Մարիամայ յատուկ ասաց ժողովուրդ նովաւ ապրեցեալսն, եւ եւս զնոսա ի մեղաց ի բաց թափիցէ. Աստուծոյ իսկ ամենայն եւ վայելեսցի իսկ՝ նմա եւ միայն զ՚ի բաց թաւթափելն ի մեղաց կարել զմեղուցեալն։ 4 Աստուած ուրեմն ի Կուսէ ծնիցեալն, որոյ եւ յատուկ եմք ժողովուրդ, եւ ի մեղաց զմեզ ի բաց փոխեաց՝ ունելով զայսորիկ իշխանութիւն։    5 Դարձեալ՝ բան երկրորդ։    6 Իսկ Յիսուսի ծնանելն ի Բեթղահէմ Հրէաստանի.- ի Բեթղահէմ Հրէաստանի ծնանի որ յարմատոյն Յեսսեայ, եւ ասէ յաղագս նորա միով ի մարգարէիցն Աստուած եւ Հայր. Եւ դու Բեթղեհեմ, տունդ Եփրաթայ, սակաւոր ես գոլ ի հազարաւորացն Յուդայ. քանզի ի քէն ինձ արտաքս եկեսցէ առ ի գոլ իշխան Իսրայէլի, եւ ելք իւր ի սկզբանէ աւուրցն յաւիտենից։ 7 Իբր արդեւք ծնիցեալն ի Բեթղեհեմ Հրէաստանի ի սկզբանէ զելսն յաւիտենից ասի ունել, այս է գոյութեան սկիզբն, թեպետ եւ ծնիցեալ ի վերջին յաւիտենիս ժամանակս. Աստուած ուրեմն Քրիստոս, եւ վայել էր նմա Աստուծոյն Բանի ծայրագոյնն, քանզի Աստուած էր, վասն մեր մարմնական համբերեալ ծնելութեան զ՚ի կնոջէն։    8 Դարձեալ՝ բան երրորդ։    9 Ես զձեզ ջրով մկրտեմ յապաշխարութիւն, իսկ որ զհետն իմ գայ հարստագոյն իմ է, որում ոչ եմ բաւական զկաւշիկս բառնալ, ինքն զձեզ մկրտեսցէ Հոգւով Սրբով եւ հրով. որոյ հեծանոցն ի ձեռին իւրում է, եւ մաքրեսցէ զկալ իւր։- 10 Ոչ մարդկութեան գործ գոլ ասեմք մկրտել Հոգւով Սրբով, այլ եւ ոչ զկալն զիմանալի, այս է՝ զորս ի վերայ երկրի, յատուկ գոլ ասեմք մարդոյ. քանզի Աստուծոյ է ամենայն եւ նմա միայն վայել է Հոգւով Սրբով մկրտել կարել զհաւատացեալս։ 11 Ներգործեաց զայս Քրիստոս՝ յետ Յովհաննու եկեալն ըստ մարմնոյ, կամ եթե ըստ մարմնոյն ամանակի ինքն իսկ իւր կալ մաքր[է]. Աստուած ուրեմն է ճշմարտապէս։    12 Եւ դարձեալ՝ բան չորրորդ։    13 Եւ ահա բորոտ յառաջ եկեալ՝ երկրպագէր նմա ասելով. Տէր, եթե կամիս, կարող ես զիս մաքրել. եւ ձգեալ զձեռն ի նա, յարեաց՝ ասելով. Կամիմ, մաքրեցիր. եւ արագապէս մաքրեցաւ ի նմանէ բորոտութիւնն։ 14 Ներգործելն կարել աստուածավայելչաբար ոչ յատուկ մարդոյ, եւ այս յաւէտ հետեւանայ եւ միայն եւ որ եւս անդր ամենեցուն բնութեան, եւ ներգործէ այսպէս Քրիստոս. ոչ ուրեմն սոսկ մարդ ըստ մեզ, այլ մանաւանդ Աստուած մարդկութեան կերպի։ 15 Այսպէս իմասցիս եւ ի վարդապետս ի զսքանչին, թեպէտ եւ հողմոց վերասաստելով երեւեսցի, ծովու եւ ջրոց. ուստի եւ աստուածազան աշակերտքն եւ զծով եւ զհողմս ընդ իշխանութեամբ տեսանելով՝ հրաշացան, ասելով. Որպիսի է սա. քանզի ոչ մարդոյ սոսկի զայսպիսիս կարել գործել։ 16 Աստուած ուրեմն, ըստ նմին եւ մարդ՝ Քրիստոս։    17 Դարձեալ։    18 Իսկ դեւքն մաղթեին ասելով. Եթե հանես զմեզ, առաքեա զմեզ յերամակ խոզից. եւ ինքն ասաց նոցա. Երթայք։- 19 Նախախնամելն ամենեցուն եւ ապրեցուցանել զնոսա ոյր եւս իցէ, բայց միայնոյ ըստ բնութեան Աստուծոյ։ 20 Այսպէս եւ Փրկիչն ասէ. Ոչ երկու ձագք սակարի վաճառին, եւ մի ի նոցանէն ոչ անկցի յերկրի թարց Հաւր ձերոյ, որ յերկինսն է. իսկ ձեր եւ մազք գլխոյ ամենայնք համարեալ են։ 21 Քանզի ահա այսուհետեւ այսքանից էակաց նախախնամութիւն արար Քրիստոս, իբր մի իշխել անմաքրոց դիւացն եւ ոչ խոզաց երամակին ունել. յաղթեցեալ ապա՝ հրամայեաց հազիւ, եւ ոչ զնոցայն լնոյր հայցումն, այլ եւ զմեզ հաւանեցուսցէ, եթե նախախնամէ բոլորեցունց իբր Աստուած։ 22 Աղէ, իբր ոչ Աստուած, որ զաստուածավայելուչս իշխանութիւնն եւ զամենեցուն հարստութիւնն յարեալ ունել՝ ապրեցուցանելով իւր զիւրսն նովաւ եղեալս։    23 Եւ դարձեալ։    24 Ամենայն, որ խոստովանիցի զիս առաջի մարդկան, խոստովանեցից եւ ես զնա առաջի Հաւր իմոյ, որ յերկինս. իսկ որ ոք ուրասցի զիս առաջի մարդկան, ուրացայց եւ ես զնա առաջի Հաւր իմ, որ յերկինս։- 25 Բազումք կոչեցեալ են սրբոյն առ վկայութեան փառս եւ կատարեալք ախտակրութեամբք եւ մահու՝ Աստուած խոստովանելով, արդեւք պսակեցին՝ հաստատելով եւ ասելով մարդ գոլ հասարակական զնա, կամ յաւէտ իբր Աստուած խոստովանութեամբ. այլ յայտ է, քանզի զայս ուրացեալքն եւ վկայութեան փառացն կորիցեն եւ զնա գտցեն յաւուրն դատաստանի՝ ուրանալով զնոսա Քրիստոսի։ 26 Աղէ, իբր ոչ Աստուած, որ վկայեալսն փառաւք պսակէ, զորս եթե ասէ՝ ճշմարտապէս խոստովանելով զնա։    27 Դարձեալ։    28 Եկայք առ իս ամենայն վաստակեալքդ եւ ծանրաբեռնեալք, եւ ես հանգուցից զձեզ. բարձէք զլուծ իմ ի ձեզ։- 29 Եթէ ոչ Աստուած ճշմարտապէս Էմանուել, զինչ աւրինակ մեզ զիւր լուծն դնէ ի վերայ. քանզի Աստուծոյ ծառայ ամենայն, եւ ասացեալ է լուծ աւրէնն. այլ ի վերայ դնէ մեղ Քրիստոս զիւր լուծ եւ իւր հնազանդէ, եւ թեպէտ զամենայն ի ներքոյ բերէ Հաւր, Աստուած ուրեմն է. ուստի եւ ընդ նովաւ կալ զամենայնն վայել է, ըստ ասացաւղին առ Աստուած եթե՝ Ամենայն ծառայ քո։    30 Դարձեալ։    31 Կամ թե ոք քահանայք ի քահանայարանին զշաբաթս պղծեն եւ անպատճառելիք են. իսկ ասեմ ձեզ, եթե քահանայարանին մեծագոյն է աստ։- 32 Եթե պղծելով զշաբաթն քահանայքն անպատճառելիք են՝ իբր Աստուծոյն մատուցանելով զբուժականսն, իբր ի քահանայարանին գործելոյն իմանի մեծագոյն Քրիստոսի բնութիւնն. այլ է յայտ, զի այնք որ յաւրէնսն ստուեր եւ աւրինակ երկնայնոցն պաշտաւնէին. իսկ աստուածազան աշակերտքն առընթերակացեալք եւ սպասաւորեալք Քրիստոսի՝ զմեծագոյն եւս զփառսն ունէին. եւ եթե յաւրէնսն պաշտութեանն լաւագոյն է պաշտելն Քրիստոսի, իբր ոչ իմանասցէ Աստուած ճշմարիտ։    33 Եւ դարձեալ։    34 Իսկ եթե ես Բէեղզեբուղաւ հանեմ զդեւս, որդիքն ձեր իւ հանիցեն. վասն այսորիկ դատաւորք նոքա եղիցին ձեզ։- 35 Եթե յանուն Քրիստոսի բժշկեցին զայսոտսն աշակերտքն, քանզի ի վերայ ձայնէին. Յանուն Յիսուսի Քրիստոսի Նազովրացւոյ արի, իբր ոչ իմանասցի Աստուած ճշմարտապէս։ 36 Քանզի ոչ եւս բաւականեաց մարդոյ փառք եւ զաւրութիւն յաղթահարել զսատանայ։    37 Դարձեալ։    38 Եւ որպէս ժողովի որոմն եւ հրով այրի, այնպէս եղիցի եւ կատարածի յաւիտենին. առաքէ Որդի Մարդոյ զհրեշտակս իւր, եւ ժողովեսցեն յարքայութենէ նորա զամենայն գայթագղութիւնս, եւ արկցէ զնոսա ի հնոց հրոյն։- 39 Յաղագս Աստուծոյ է գրեալ. Բարեբանեցէք զՏէր, ամենայն հրեշտակք նորա. քանզի ոչ հրեշտակ հրեշտակի է, այլ Աստուծոյ յաւէտ ամենայնի։ 40 Իբր արդեւք եւ ասէ յաղագս Որդւոյ Մարդոյ, թէ առաքէ զհրեշտակս իւր. Աստուած ուրեմն է, որպէս եւ յատուկս առնելով հրեշտակս իւր, եւ ի ձեռն վերին հոգւոյն սպասաւորել։    41 Դարձեալ։    42 Եւ էհարց Քրիստոս. Զո ոք ասեն մարդիկ գոլ զՈրդւոյ. նոքա ասեն. Ոմանք զՅովհաննէս Մկրտիչ, եւ այլք զԵղիաս, եւ միւսք զԵրեմիաս եւ կամ զմի ի մարգարէիցն. ասէ նոցա. Իսկ դուք զով զիս ասէք գոլ. պատասխանեաց Պետրոս եւ ասաց. Դու ես Քրիստոս, Որդի Աստուծոյ կենդանւոյ. պատասխանեալ Յիսուս եւ ասաց նմա. Երանեա՜լ ես, Սիմովն Բարիովնայ, զի մարմին եւ արիւն ոչ յայտնեաց քեզ, այլ Հայր իմ, որ յերկինս է։- 43 Եթե սոսկ մարդ Որդին, ընդէր սքանչանայ Պետրոս՝ խոստովանելով զնա. իբր իսկ է եւ աստուածուսումն, կամ որում կարաւտացաւ լուսածութեան ի վերուստ, զի ուսցիս զ՚ի վերայ նորա խորհուրդն. այլ ծանեաւ, եւ Աստուած ելով եւ Որդի Աստուծոյ կենդանւոյ խոստովանելով զնա, եւ աստուածհասու իսկ սքանչացաւ. բայց մի որդի, եւ ոչ երկուս որդիս ասէ։ 44 Վատապարիշտ ուրեմն բաժանելոյն յերկուս։    45 Եւ դարձեալ։    46 Քանզի պատրաստեալ է Որդի Մարդոյ գալ փառաւք Հաւր իւրոյ, հանդերձ հրեշտակաւք իւրովք։- 47 Ահա դարձեալ հրեշտակ նորա ասէ զվերին հոգիսն, թեպէտ եւ ասացելոյ Որդւոյ Մարդոյ։    48 Դարձեալ։    49 Իսկ ելոց նոցա ի Կափառնայում՝ առաջեցին զերկադրաքմայսն առաւղքն Պետրոսի եւ ասացին. Վարդապետն ձեր ոչ հատուցանէ զերկադրաքմայսն. ասէ՝ Այո. եւ եկեալ յապարանսն՝ նախաժամանեալ զնա Յիսուս, ասելով. Զինչ թուի քեզ, Սիմոն. թագաւորք երկրի յումէ առնուն զհարկս, կամ զկենսոն. յորդւոց իւրեանց, թէ յաւտարաց. իսկ ասացեալ՝ յաւտարացն, ասէ նմա Յիսուս. Ուրեմն ազատ են որդիքն։- 50 Իբր ազատ զինքն գոլ ասէ եւ արտաքոյ աւրինին եւ անհարկապարտ եւ Որդի ճշմարտապէս, եթե ոչ Աստուած է՝ միաւորութեամբ ըստ ենթակացութեան մարմնոյ եւ արեան հաւասարեալ. հարկատուեաց իսկ զերկդրաքմեանն, իբր եղեալ ընդ աւրինիւ գեր զաւրէնն Որդին։ 51 Իսկ մարդ ոչ գեր զաւրէնն իմանին. իբր իսկ այլ եւ ոչ ունի բնութեամբ զազատակն, եթե ոչ իմանի Աստուած ի ներմարդութեան կերպի։    52 Դարձեալ։    53 Եւ քահանայապետն հին ասաց նմա. Երդմնեցուցանեմ զքեզ զԱստուծոյ կենդանւոյ, զի մեզ ասասցես թե՝ Դու ես Քրիստոս Որդին Աստուծոյ. ասէ նմա Յիսուս. Դու ասացեր. բայց ասեմ ձեզ՝ արդուստ տեսանիցէք զՈրդի Մարդոյ նստեալ յաջմէ կարութեանն եւ գալոց ի վերայ ամպոց երկնից։- 54 Իսկ Որդի Մարդոյ նստի յաջմէ կարութեանն. այլ է յայտ, զի թեպէտ եւ եղեւ որդի մարդոյ յԱստուծոյն Բան, ոչ դադարեաց զգոլն Աստուած, այլ է որ էն, այսուիկ եւ աթոռակից է բուսաւղին էն աստուածայինս արժանաւորութիւնս վայելուչ տեսանի, թեպէտ եղեւ մարմին։    55 Դարձեալ։    56 Իսկ Յիսուս դարձեալ աղաղակեաց ձայնիւ մեծաւ՝ արձակեաց զոգին, եւ ահա վարագոյր բագնին հերձաւ յերկուս՝ վերուստ մինչ ի վայր, եւ երկիր սասանեցաւ, վէմք հերձան եւ շիրիմք բացան, եւ բազում մարմինք քունեցելոց սրբոցն յարեան։- 57 Եթե հասարակական մարդ էր Քրիստոս, իբր մեռեցելոյ նորա այսքան էր ի տարերսն խռովութիւն. քանզի արեգակն զճառագայթսն ամփոփեաց, եւ նաւուր խաւար գործեցաւ. իսկ երկիր զիւր Տէրն տեսանելով ի Հրեիցն այպանեալ՝ հերձանիւր. արձակեաց իսկ եւ դժոխք զսրբոց անձինս. ոյր զայս առնելով արդեւք, եթե ոչ յԱստուծոյ քանզի Աստուած է ի մարմնի, որում եւ արարածս թշնամանեցելոյ յեղանակ իմն միաբանեալ բարկանայ։    58 Ըստ Ղուկայ. բան Ա.։    59 Հրեշտակ Աստուծոյ Զաքարիայի ասէ յաղագս Մկրտչին. Եւ եղիցի խնդութիւն քեզ եւ ցնծութիւն, եւ բազումք ի ծնելութեան նորա խնդասցեն. քանզի եղիցի մեծ առաջի Տեառն, եւ գինի եւ ուղի մի արբցէ, եւ Հոգւովն Սրբով լցցի յորովայնէ մաւր իւրոյ, եւ զբազումս որդւոցն Իսրայեղի դարձուսցէ ի Տէր Աստուած իւրեանց։ 60 Երանելի Մկրտիչն Յովհաննէս հարցողաց Հրեիցն՝ Դու ով ես, Ես ձայն գոչման յանապատի՝ ասէ. պատրաստեցէք զճանապարհս Տեառն եւ ուղիղ արարէք զշաւիղս նորա։ 61 Մարգարէանալով եւ ինքն իսկ Զաքարիաս ի վերայ համբակին՝ ասէ. Եւ դու, մանուկ, մարգարէ Բարձրելոյն կոչեսցիս. քանզի նախագնասցես առաջի Տեառն՝ պատրաստել զճանապարհս նորա, առ ի տալ զգիտութիւն փրկութեան ժողովրդեան նորա՝ ի թողութիւն մեղաց նոցա. յաղագս գթութեան ողորմութեանն Աստուծոյ մերոյ, որովք դիտաւորեաց մեզ՝ երեւել ի բարձանց, ծագել ի խաւարի եւ ի ստուերս մահու նստելոց, առ յուղղել զոտս մեր ի ճանապարհս խաղաղութեան։ 62 Քանզի նախագնայր Քրիստոսի եւ նորա եղեւ կարապետ, եւ նմա զճանապարհ պատրաստել քարոզէր, եւ զի ի վերայ նորա մարգարէանայր բան՝ դարձուցանելով առ Աստուած իւր, արդարացուցանել կարելով զայն, որ ի մեղս։ 63 Աղէ, իբր ոչ Աստուած Քրիստոս։    64 Դարձեալ բան։    65 Նա եղիցի մեծ եւ Որդի Բարձրելոյ կոչեսցի, եւ տացէ նմա Տէր Աստուած զաթոռն Դաւթի հաւր իւրոյ. եւ թագաւորեսցէ ի տան Յակովբայ յաւիտեան, եւ թագաւորութեան նորա վախճան ոչ եղիցի։- 66 Արդեւք ըստ միով, որ ըստ մեզ, կացցեմք թագաւորութեամբ հանապազ եւ անվախճանապէս, եթե յԱստուծոյ յաւէտ եղիցուք՝ թագաւորելոյ մեզ Քրիստոսիւ, եւ ոչ որպէս արտաքուստ միջնորդի ուրումն յայս առայցելոց, այլ իբր Որդւով եւ յՈրդւոջ հարստահարելով բոլորեցունցն Աստուծոյ եւ Հաւր։ 67 Եւ այս ճշմարիտ, որպէս եւ է ճշմարիտ, Աստուած ուրեմն է Քրիստոս։    68 Դարձեալ։    69 Եւ ասաց իսկ Մարիամ առ հրեշտակն. Իբր եղիցի ինձ այս, զի զայր ոչ ճանաչեմ. եւ ասէ նմա հրեշտակն. Հոգի Սուրբ վերեկեսցէ առ քեզ եւ կարութիւն Բարձրելոյն հովանասցի քեզ. զի եւ ծնիցեալն սուրբ է, կոչեսցի Որդի Աստուծոյ։- 70 Արդեւք կոչեսցի միայն Որդի՝ ի սուրբ Կուսէն Հոգւով անճառաբար ծնիցեալն, եթե բնութեամբ եւ ճշմարտապէս Որդի գոլ հաւատանայ եւ Աստուած. այլ է Աստուած ճշմարիտ, իսկ իմասցի մարմին՝ ըստ ենթակացութեանն եղեալ Բան, այս է՝ արարեալ իւր մարմին զՀոգւոյն ի Սրբոյ Կուսէն. քանզի այսպէս եղիցի Աստուած ճշմարտապէս։    71 Դարձեալ։    72 Եւ եղեւ իբրեւ լուաւ զողջունելն զՄարիամայ Եղիսաբեթ, խայտայ ցնծութեամբ համբակն յորովայնի նորա. եւ լցաւ Հոգւով Սրբով Եղիսաբեթ, եւ մարգարէացաւ եւ ասաց. Բարեբանեալ ես դու ի կանայս եւ բարեբանեալ պտուղ որովայնի քո. եւ ուստի ինձ այս, զի եկեսցէ մայր Տեառն իմոյ առ իս։- 73 Նոր գործաւղի Աստուծոյ մարգարէութեան սակս՝ եղիցի մարգարէ ոք, իսկ ըստ միւսում յեղանակի ոչ եւս։ 74 Արդ, ողջունելն սրբոյ Աստուածածնին Մարիամայ՝ սաղմնազգեցելոյ տակաւին զՅիսուս, շարժեաց նարգանդի զՅովհաննէս ի մարգարէութիւնն։ 75 Իբր ոչ Աստուած Քրիստոս՝ ի համակուսին շարժեաց աստուածավայելչապէս ի մարգարէութեան կարութիւն զՄկրտիչն։    76 Դարձեալ։    77 Այժմ արձակեա զծառայս քո, Տէր, ըստ բանի քում ի խաղաղութիւն. զի տեսին աչք իմ զփրկութիւն քո, զոր պատրաստեցեր առ դէմս ամենայն ժողովրդեան, լոյս առ ի յայտնութիւն ազգաց եւ փառք ժողովրդեան քում Իսրայեղի։- 78 Սիմէովն զՅիսուս ի գիրկս առեալ՝ զայսպիսիս յաղագս նորա ասէ. իբր արդեւք է փրկական եւ իբր լոյս յայտնութիւն ազգաց, եթե ոչ Աստուած իցէ ճշմարտապէս մի եւ միայն Որդի, որ բնութեամբ ի Հաւրէ իբր Բան, իսկ ի Կուսէ նոյն ըստ մարմնոյ։ 79 Քանզի որ եղեւ յայտնութիւնն ազգաց, բայց ի վերայ նորա. գիտացին, թէ Աստուած է, եւ նմա պաշտելով՝ փախեան զպարտաւորութիւնսն պաշտել Աստուծոյ միւսում, քան զմին բնութեամբն եւ ճշմարտապէս։    80 Դարձեալ։    81 Եւ գիտելով Յիսուս զխորհուրդս նոցա՝ պատասխանեալ ինքն ասաց առ նոսա. Զինչ խորհիք ի սիրտս ձեր, զինչ դիւրավաստակագոյն՝ ասել է. թողցին քեզ մեղք քո, եթե ասել. առ զպատգարակն քո եւ գնա։- 82 Եթե միայն զմեզ բոլորեցունն Աստուած ի բաց վճարէ յանցանաց՝ այլում վայելելով զայս ոչ ումեք, եւ շնորհէ Քրիստոս եւ զայս իշխանութեամբ աստուածավայելչիւ, իբր ոչ իցէ Աստուած. կոչի իսկ Որդի Մարդոյ՝ ծնիցեալ ի կնոջէ ըստ մարմնոյ, եւ թեպէտ եւ Աստուած ելով Բան։    83 Յայնմ ժամու բժշկեաց զբազումս յախտից եւ ի հարուածոց եւ յոգւոց չարաց, եւ կուրաց բազմաց շնորհեաց տեսանել, եւ ասէ. Պատմեցէք Յովհաննու զոր լուայքդ եւ տեսէք։ 84 Գործովքն ողջացուցեալ՝ զինքն Քրիստոս աստուածավայելուչ մեծագործականաց բացակատարաւղ առ յիշողութիւն վերաբերէ ասացելոցն ձայնիւ մարգարէից. յաղագս իւր ինքն ասաց այսուհետեւ երանելին Եսայի. Առհարստացարուք ձեռք թողացեալք եւ ծունգք քակտեալք. ապա միայն ոչ եւ ձեռք կարկառելով ցուցանէ յԵմանուէլն՝ այսպէս ասելով. Ահա Աստուած մեր, ահա Տէր զաւրութեամբ գայ եւ բազուկն իւր տէրութեամբ։ 85 Եւ ասաց իսկ յայլսն. Յայնժամ բացցին աչք կուրաց եւ ականջք խլից լուիցեն. յայնժամ ոստիցէ կաղն իբրեւ զեղջերու. եւ առ այսոքիկ. Յարիցեն մեռեալք եւ կանգնեսցեն որ ի շիրիմս, եւ ուրախասցին որ յերկրին. քանզի ցաւղն, որ ի քէն՝ բժշկութիւն է նոցա։ 86 Եւ ասաց դարձեալ ի դէմս Քրիստոսի. Ոգի Տեառն առ իս, սակս որոյ եւ աւծ իսկ զիս, աւետարանել աղքատաց առաքեաց զիս, քարոզել գերեաց զթողութիւն եւ կուրաց տեսութիւն։ 87 Յորժամ այսուհետեւ զ՚ի վերայ իւր հաւատոյն զմարգարէիցն ձայնն առնէ նշանակ, կամ թե ապացութիւն, եւ Աստուած զնա մարգարէքն քարոզեն, ո սոցա զընդդէմսն իշխել ասել։    88 Դարձեալ։    89 Ձմեռնային երբեմն ըստ լճին աշակերտքն ապա մատուցեալ զարթուցին զնա՝ ասելով. Վերակացու, ապրեցո, կորնչիմք. եւ յարուցեալ սաստեաց հողմոցն եւ խռովութեան ջրոյն, եւ եղեւ խաղաղութիւն մեծ։ 90 Ասացեալ է վասն Քրիստոսի ձայնիւ երանելւոյն Դաւթայ. Դու տիրես զաւրութեան ծովու եւ զտղէլութիւն կոհակաց նորա դու հեզացուցանես. Քո են երկիր լրիւ իւրով։ 91 Արդ, այսուհետեւ հեզացուցաւղին զծով վայել է իսկ եւ տիրել բոլորեցուն եւ ունել իւր զերկինս, եւ հիմնել կարել զաշխարհ եւ զլրումն նորա։ 92 Իբր ոչ արդեւք գոլ իմանասցի ճշմարիտ Աստուած Քրիստոս՝ ծովու եւ հոգեաց վերահաստելով, եւ զայս հանդերձ իշխանութեամբ։    93 Դարձեալ։    94 Մաղթէր զնա այրն, յորմէ արտաքս ելեալ էին դեւքն՝ գոլ ընդ նմա. իսկ առաքեաց զնա՝ ասելով. Դարձիր ի տուն քո եւ զրուցեա որքան ինչ արար Աստուած. եւ երթեալ ըստ բոլոր քաղաքին քարոզելով՝ որքան ինչ արար նմա Աստուած։    95 Դարձեալ։    96 Ի Գերգեսացւոց քաղաքին բժշկեաց Քրիստոս զվայրենապէս դեւաժատեալն. ներգործեաց ուրեմն ինքն, իբր Աստուած գոլով ճշմարիտ։ 97 Քանզի ոչ եւս ասեմք՝ իբր արբանեակ եղեւ աստուածային շնորհին, ըստ միում ի մարգարէիցն, կամ եթե սրբոց առաքելոց, այլ էր ինքն, որ զաւրութեամբ իւրով խորտակէր զսատանայ. քանզի անուամբ նորա եւ սրբոց աշակերտացն հնազանդէին դեւք, եւ զայս խոստովանեցին ինքեանք։    98 Դարձեալ։    99 Ի վերայ դստեր ժողովրդապետի ասէ Քրիստոս. Մի լայք, քանզի ոչ մեռաւ աղջիկն, այլ ննջէ։ 100 Արդեւք ստեաց, քա՜ւ լիցի։ 101 Ճշմարիտ իսկ, ըստ իմ յեղանակի, Աստուածային Գրութիւնն մեկնէ՝ ասելով. Ոչ է Աստուած մեռելոց, այլ կենդանեաց. քանզի կեան Աստուծոյ կեալն հանդերձեալ. ուրեմն եւ մեռեալք ըստ մեռեալք մարդկան, իսկ ըստ կենագործութեանն, այս է ըստ աստուածայնումն՝ ոչ մեռանի։ 102 Ճշմարիտ է այսուհետեւ իբր Աստուած, յաղագս աղջկանն ասելով եթե՝ Ոչ մեռաւ, այլ ննջէ։    103 Դարձեալ։    104 Ամենայն ինչ աւանդեցաւ ի Հաւրէ իմմէ, եւ ոչ ոք գիտէ զՈրդի, եթե ոչ Հայր, եւ ոչ գիտէ զՀայր, եթե ոչ Որդի, եւ որում կամիցի Որդի՝ յայտնէ։- 105 Ոչ ուրուք գիտելով զՈրդին, եթե ոչ միայնումն Հաւր, իբր անգոսնեն ոմանք զՀաւր վկայութիւնն. քանզի եցոյց զիւրն Որդի եւ Յորդանան ասելով. Սա է Որդի իմ սիրելի, յորում հաճեցայ։ 106 Այլ ոչ մերկ միացոյց զիւրն. Բան, այլ միաւորեալ մարմնով, եւ ոչ ասաց, եթե ի սմա է Որդին իմ, այլ՝ Սա է, որ մարմնովս։ 107 Մի ուրեմն է Քրիստոս, եւ Որդի եւ Աստուած։    108 Դարձեալ։    109 Իւրոց աշակերտացն տրամաբանելով՝ ասէր. Ով մեծ է, բազմեալն կամ սպասաւորն. ոչ բազմեալն. իսկ ես ի միջի ձերում եմ իբրեւ զսպասաւոր։ 110 Տեսանես, զի որչափ եհաս յաստուածութեանն վայելուչ եւ ի տէրունական փառսն. միայն ոչ եւ ի փառսն ի բաց սասանէ զ՚ի սպասաւորին իմանիլ կարգի. իսկ պատուէ զայս սակս մարդկայնոյն. քանզի՝ Ես, ասէ, ի միջի ձերում եմ իբրեւ զսպասաւոր։ 111 Ուրեմն, թեպէտ եւ վայրիջեաց ընդ սպասաւորսն, սակայն է նոյն՝ իբրեւ զՏէր բազմեալ, եւ յամենայն արարածոց սպասաւորեալ իբր Աստուած։    112 Դարձեալ։    113 Ասաց քահանայապետից, հարցողացն զնա թե՝ Դու ես Քրիստոսն, եթե՝ Ոչ ձեզ ասացից, ոչ եւ հաւատայք. իսկ եթե հարցից, ոչ եւս պատասխանիցէք. արդուստ իսկ եղիցի Որդի Մարդոյ նստեալ ընդ աջմէ կարութեանն Աստուծոյ։ 114 Մարդոյն Որդի իբր ոչ Աստուած Քրիստոս, որ վերնագոյնս գահս վայելելով եւ աթոռակից Հաւրն. քանզի ոչ գահակցէ ըստ բնութեանն Աստուծոյ ծնանելի արարած բոլորովին, իսկ գահակցէ Որդի Մարդոյ. Աստուած ուրեմն՝ ըստ միաւորութեանն տնաւրինականի մարմնոյ եղելոյ Բանին։    115 Ըստ Յովհաննու աւետարանին. Բան Ա.։    116 Իսկ է Բան եւ Բան է Աստուծոյ եւ Աստուած է Բան. նա է ընդ հաւր անխափան։ 117 Ամենայն եղականք նովաւ եղեն, եւ առանց նորա չիք ինչ արարեալ։- 118 Բոլորից գոյացուցիչ տեսանիւր ընդ Հաւր, եւ առ Հաւր Բան եւ յԱստուծոյ Աստուած։ 119 Իսկ յորժամ լսիցեն ունայնաբանքն, եթե այս Բան մարմին եղեւ եւ շրջեցաւ ընդ մեզ, եւ զսա իւրով մարմնովն՝ առիցելովն ի մէնջ, մի Միածին կնքի Աստուած ի մարմնի՝ նոյնագոյական Հաւր Ծնաւղի, կարկեսցեն ընդվայրաբանութիւնք այլանդակութեանց նոցա, որք երկաբունք ի մարմնի թուեցին զմարմնառեալ Բանն Աստուած։    120 Դարձեալ։    121 Էր լոյսն ճշմարիտ, որ լուսաւորէ զամենայն մարդ եկեալ յաշխարհ. յաշխարհի էր, եւ աշխարհ նովաւ եղեւ, եւ աշխարհ զնա ոչ գիտաց. առ իւրսն եկն, եւ իւրքն զնա ոչ ընկալան։- 122 Աստուածաբանեալ բովանդակաբար եւ լուսովն ճշմարտիւ լուսաւորեալ զամենայն մարդ գալոցն յաշխարհ՝ ասելով եւ ես եւ զնա առնել զաշխարհ։ 123 Յիւրսն ասէ զնա գալ, եկն իսկ՝ եղեալ մարդ հոմասեռ, առ յիւրսն, եւ նախ քան զայլսն՝ որք յարենէ Իսրայելի։ 124 Յորժամ այսուհետեւ ինքն է լոյս ճշմարիտ, որով ամենայնքն, եւ ինքն է մարմնով եկեալ առ իւրսն՝ իբր ոչ հարկաւոր մի Քրիստոս եւ Տէր եւ Որդի խոստովանել։    125 Դարձեալ։    126 Եւ Բանն մարմին եղեւ՝ տաղաւարեաց ի մեզ, եւ տեսաք զփառս նորա, զփառս իբրեւ զՄիածնի առ ի Հաւրէ, լի շնորհաւք եւ ճշմարտութեամբ։- 127 Եթե եղեւ մարմին Բանն, այս է՝ նմանապէս մեզ, ընդունելով արեան եւ մարմնոյ, եւ սերմանէ Աբրահամու բռնաւորէ, զի ըստ ամենայնի եղբարց նմանեսցէ, իբր արդեւք յերկուասցի ոք, եթե մնաց Բան, եւ մարմին եղեւ. քանզի անյեղլի Բանին բնութիւն, եւ եթե հոմացաւ մեզ եղբայր, իբր Մենածին ունի փառս. ուրեմն թեպետ եղեւ մարմին՝ ոչինչ ընդհատ է Աստուած. իսկ նախծին սակս մարդկայնւոյն։    128 Դարձեալ բան Դ.։    129 Յովաննէս վկայէ վասն նորա, եւ աղաղակեաց ասելով. Սա է, զոր ասացին հետ իմ գալով, որ առաջի իմ եղեւ, զի առաջին իմ էր. զի ի լրմանէ ինքեանք մեք ամենեքեան առաք։- 130 Յովհաննէս ասէ յաղագս Քրիստոսի՝ Զհետ իմ գալոցն է, այս է՝ յետ իմ յայտնելոցն, զոր ինքն քարոզեացն, յայտ է. Առաջի իմ եղեւ, այս է՝ յառաջացեալ փառաւքն. քանզի եւ էր եւ գոյութեամբ նախ իբրեւ Աստուած. իբր որ յետ նորա նախ նորա ըստ ամանակի. զի Աստուած էր Բանն եւ եղեւ մարմին, ունելով զնախութիւն, ըստ որում Բան է։ 131 Իսկ եթե ի լրմանէ նորա ամենեքեան ընկալան սուրբք, եւ լի միայն աստուածայինն, ըստ որում ասէ Էսայայ ձայնիւ. Վայել է նմա եւ միայնում յառաջ անձին լրմանէ նորա ընդունիչս բացակատարել, այլ եւ իսկ գործեաց զայս Քրիստոս, մու ուրեմն է Որդի եւ Տէր յԱստուծոյն Բան՝ եղեալ մարմին, ինքն Աստուած, համանգամայն եւ մարդ։ 132 Ունիցի իսկ զնոյն մտածութիւն առաջոյ ճառելիս։    133 Դարձեալ։    134 Զհետ իմ գայ այր, որ առաջի իմ եղեւ, զի նախ իմ էր։- 135 Ահա այր ասելով եւ զնա գոլ հետ իւր՝ նախկին գոլ ասէր, իբր Աստուած. քանզի՝ Ի սկզբան էր Բանն եւ Բանն էր առ Աստուած եւ Աստուած է Բանն։    136 Դարձեալ։    Վկայեաց Յովհաննէս, ասելով թե՝ Տեսի զՀոգին, զի իջանէ յերկնուստ իբրեւ զաղաւնի, եւ մնաց ի վերայ նորա, եւ ոչ գիտէի զնա, այլ առաքիչն զիս մկրտել ջրով ինքն ինձ եւ ասաց. Ի վերայ որոյ տեսանիցես զՀոգին իջանել եւ մնալ ի վերայ նորա, նա մկրտիչն Հոգւով Սրբով, եւ ես տեսի եւ վկայեցի, եթե սա է Որդին Աստուծոյ։- 137 Տես հաւաստապէս իսկ եւ յետնապէս այսոսիկ զՏէրն մեր Յիսուս Քրիստոս ընկալեալ մարդկաւրէն զՀոգին սակս ներմարմին տնաւրէնութեանն. քանզի փարթամ ելով՝ աղքատացաւ վասն մեր. իսկ մկրտել աստուածաբար Հոգւով Սրբով։ 138 Քանզի ում վայել է մատակարարել կարել զՀոգւոյն շնորհ, բայց եթե մէնում բնութեամբ եւ ճշմարտապէս ելոյ Աստուծոյ։ 139 Մու ուրեմն ապա Քրիստոս եւ Որդի, եւ վկայեսցէ ասելով Մկրտիչն. Եւ վկայեցի, եթե սա է Որդին Աստուծոյ։ 140 Իսկ սա որ. զոր տեսանեմք մարգարէապէս զՀոգին ընկալեալ, իսկ մկրտելով աստուածապէս Սրբովն Հոգւով։    141 Դարձեալ բան Ե.։    Եթե զերկրաւորային ասացի ձեզ՝ ոչ հաւատայք, իբր եթե ասացի ձեզ զերկնային՝ եւ հաւատացէք։- 142 Եթե՝ Ոչ ոք ել յերկինս, եթե ոչ յերկնուստ իջեալ Որդին Մարդոյ, իբր վայրեկեաց յերկնուստ Որդին Մարդոյ. եւ թեպէտ սրբոյ մարմնոյն ծնիցելոյ ի կնոջէ, այլ յատուկ էր մարմինն յերկնուստ վայրաբուսելոյ Բանին, եւ եղեւ Որդի մարդոյ։ 143 Մու ապա ուրեմն Տէր եւ Որդի. այսպէս առանձինն մարմնոյն Բանիւքն եղեն, իսկ առանձինն Բանին մարմնոյքն, թարց միայն մեղաց։    144 Դարձեալ։    Եւ որպէս Մովսէս բարձրացոյց զաւձն յանապատին, այսպէս բարձրանալ պարտ է Որդւոյ Մարդոյ. զի ամենայն հաւատացեալ ի նա ունիցի կենդանութիւն յաւիտենական։- 145 Խածանէին զԻսրայէլացիսն աւձքն յանապատին. ապա հրամայեաց բոլորեցունն Աստուած երանելւոյն Մովսէսի աւձ վերադրել պղնձեղէն. Եւ եղիցի, ասէ, եթե խածանիցէ աւձ զմարդ եւ հայիցի յաւձն, եւ կեցցէ։ 146 Զինչ այսուհետեւ առարկումն. վասն էր իսկ հայեցաւղն յաւձ ապրի. կենդանութիւն ըստ բնութեանն գոլով Մէնածին Աստուծոյ Բանն՝ եղեւ ի նմանութիւն ըստ մեզ, այս է մարդ. իսկ չար մարդ եւ որպէս եթե աւձ. այլ թեպէտ եւ եղեւ ըստ մեզ, որ ոք ի նա հայի՝ յաղթէ զմահն։ 147 Զինչ է ի նայն հայելն, եթե ոչ ուրեմն ամենեւին ճշգրտապէս նկատել զ՚ի նմայն խորհուրդ. քանզի յայնժամ զնա տեսցէ ի նմանութիւն ահա չարացն, այս է՝ մարդկան, եւ անյայտացուցանելով զչարաց աւձից խայծմունք։ 148 Մի ուրեմն Տէր եւ Որդի. ինքն է կենագործիչ իբր Աստուած, եւ ի տեսակի չարացն՝ սակս տնաւրէնութեանն։    149 Դարձեալ։    150 Պատանիքն՝ ունելով ոստս արմաւենեաց, արտաքս ելին ի հանդիպութիւն նորա, ասէ, եւ աղաղակէին. Ովսաննա, բարեբանեալ եկեալ անուամբ Տեառն, թագաւորդ Իսրայէլի։- 151 Իբր արդեւք ասէ զնա անուամբ Տեառն եկեալ գիրն քահանայական. զի թե իբր մարդ յատկապէս ի սրբոյ Կուսէն՝ ոչ միաւորեցելոյ նմա ըստ ենթակացութեան Աստուծոյ Բանի, հասարակ եղիցի տերութեանն նմա, եւ ոչինչ ի վերայ Քրիստոսի մեծ։ 152 Իսկ եթե իբր ճշմարտապէս գալ Տէր խոստացաւ, որպէս եւ ճշմարիտ եկն իսկ՝ ոչ առանց մարմնոյ, յայս աշխարհ Մէնածինն, մի ուրեմն է բնութեամբ եւ ճշմարտապէս Քրիստոս, եւ Տէր եւ Որդի։    153 Դարձեալ։    154 Իսկ Յիսուս պատասխանեալ՝ ասէ. Եկն ժամ, զի փառաւորեսցի Որդի Մարդոյ. ամէն ամէն ասեմ ձեզ, եթե ոչ հատն ցորենոյ անկեալ յերկիր մեռցի, ինքն միայն մնայ, իսկ եթե մեռցի, բազում արդիւն բերէ։- 155 Արդ ոչ է երկբայական, զի ապրեալ ամենայն աշխարհ՝ մեռելոյ վասն նորա Էմանուէլի. բայց զայն ասեմք, իբր մեռանելով փառաւորեցաւ. եւ այս յաւէտ ըստգտանս նուաստութեան ունի ինչս. ուստի ամաւթոյ արհամարհել ասի՝ եղեալ ունկնդիր մինչեւ ի մահ. այլ ասեմ՝ փառաւորեալ սակս յարութեանն նորին, ուղիղ ունի եւ ճշմարիտ բանս, այլ կարծեմ աստուածաբար, յորժամ ինքն իսկ Աստուծոյն Բան մարմնով ասիցի ախտակրել. մի ամաչեսցուք զկիրսն, քանզի փառս ունի, եւ զայս աստուածավայելուչս։    156 Դարձեալ։    157 Եւ վասն նոցա ես սրբեմ զիս, զի եղիցին եւ նոքա սրբեալք ճշմարտութեամբ։- 158 Զինքն սրբէ Տէրն՝ արդեւք իբր մարդ, կամ եթե յաւէտ Աստուած է բնութեամբ՝ յատուկ ունելով զՀոգին Սուրբ, որ է եւ ճշմարիտ. քանզի ոչ ումեք մարդկան զինքն սրբաւղի, եթե զինքն սրբէ Քրիստոս։ 159 Մի ուրեմն է Որդի եւ Տէր՝ սրբեցեալ մարդկաւրէն, սրբելով աստուածապէս Սրբով Հոգւովն զիւր ժողովուրդ։    160 Դարձեալ։    161 Բազում եւ այլ նշանս արար Յիսուս, որ ոչ է գրեալ ի մատենիս յայսմիկ. իսկ այս գրեցաւ, զի հաւատասցեն, եթե Յիսուս է Քրիստոս՝ Որդին Աստուծոյ, եւ զի հաւատալով՝ կենդանութիւն յաւիտենական ունիցին յանուն նորա։- 162 Ի սրբոյ Կուսէն ծնիցեալն Էմանուէլն ի ձեռն հրեշտակի ձայնին Յիսուս անուանեցաւ. յորժամ այսուհետեւ ինքն է, եւ ոչ այլ Որդի Աստուծոյ, եւ որ հաւատայն՝ ունին կենդանութիւն յաւիտենական անուամբ նորա, իբր ոչ կատաղեցան որոշողքն՝ ասելով այլ որդի գոլ Աստուծոյ զԲան, եւ այլ զ՚ի Սրբոյ Կուսէ։ 163 Քանզի երեւի յայսոսիկ եւ աւետարանիչն եւ յաւէտ հաւաստապէս զմի եւ զմիայն զերկակացն գիտելով եւ քարոզելով զՅիսուս Քրիստոս, այս է՝ զ՚ի Հաւրէն Բան, արեան եւ մարմնոյ հաւասարեալ նմանապէս ըստ մեզ, ըստ որում գրեալ է։    164 Դարձեալ՝ ի Բոլորակաց թղթոյն Յակովբայ։    165 Մի մոլորիք, եղբարք իմ սիրելիք, ամենայն տուչութիւն բարի եւ ամենայն ձիր կատարեալ ի վերուստ իջեալ՝ առ ի Հաւրէն լուսոյ։- 166 Եթե առ միայնոյ Հաւրէն լուսոյ ամենայն տուչութիւն է բարի, իսկ տուչութիւն բարի Հոգին Սուրբ. եւ կատարեալն՝ լնուլ ի նմա զաստուածանշանութիւնս, ապա սրբոց շնորհէ զՀոգին Քրիստոս եւ եւս կարէ լնուլ զհրաշափառսն, իբր ոչ իցէ Աստուած ճշմարտապէս։    167 Դարձեալ։    168 Հնազանդեցարուք ահա Աստուծոյ, իսկ ընդդիմակ կացէք բանսարկուին, եւ փախչիցէ ի ձէնջ։- 169 Ահա հաւաստապէս յայսոսիկ հնազանդել պարտ է մեզ Աստուծոյ. ասէ իսկ Քրիստոս. Բարձէք զլուծ իմ ի ձեզ։ 170 Յորժամ այսուհետեւ զլուծանաւղք նորա ոչ այլում ումեք քան զԱստուած հնազանդեն, իբր ոչ իցէ Աստուած։    171 Պետրոսի թղթոյն։    172 Պետրոս առաքեալ Յիսուս Քրիստոսի՝ ընտրելոց առդիմելոց ի սփիւռս Պոնտացւոց, Գաղատացւոց, Կապուտկացւոց, Ասիացւոց եւ Բիւթանացւոց՝ ըստ նախագիտութեանն Աստուծոյ Հաւր։- 173 Առաքեալ զինքն անուանեաց Քրիստոսի եւ զառաքելութեանն յեղանակ մեզ մեկնելով՝ սրբութեան Հոգւովն ի լսաւորութիւն եւ ցանումն արեան Յիսուսի Քրիստոսի գործեցեալ ասէ զնա։ 174 Յորժամ այսուհետեւ հաւատացեալք ի նա սրբիցիմք Հոգւով, իսկ սրսկէ զմեզ եւ արեամբ իւրով առ բացապաւառութիւն, իբր արդեւք ոչ իմանասցի Աստուած՝ սրբիչն իւրով Հոգւով, իսկ մաքրիչն եւ արեամբ զհաւատացեալսն. քանզի Աստուած էր ի մարմնի։    175 Այլ։    176 Բարեբանեալ Աստուած՝ Հայր Տեառն մերոյ Յիսուսի Քրիստոսի, որ ըստ բազում ողորմութեան իւրում վերածնեաց զմեզ առ ի յոյս կենդանի յարութեանն Յիսուսի Քրիստոսի ի մեռելոց՝ ի ժառանգութիւն անարատ եւ անապական եւ անթառամ պահեցեալ ի յերկինս։- 177 Եթե Աստուած զմեզ վերածնեաց ի յոյս կենդանի եւ անանց, գործեաց իսկ զայս ի մեռելոց յարութիւնն Քրիստոսի, իբր ոչ իցէ Աստուած։ 178 Յաղագս որոյ փրկութեան խնդրեցին եւ որոնեցին մարգարէքն, որ յաղագս առ ձեզ շնորհին մարգարէացան, որոնելով՝ առ ինչ կամ որպիսի ժամանակս զեկուցանէր զ՚ի նոսա հոգին Քրիստոսի։ 179 Ահա իսկ դարձեալ ի սոսա Քրիստոսի՝ Սուրբ ասացեալ է Հոգի, եւ այն զի աստուածային ելով. Աստուած ապա ուրեմն Քրիստոս, իբր յատուկ ունելով զՀոգին Սուրբ։    180 Այղ։    181 Զի Քրիստոս մի հաղ վասն մեղաւորաց մեռաւ՝ արդարն վասն անաւրինաց, զի զմեզ առաջի ածցէ Աստուծոյ, մեռեալ մարմնով, իսկ կենդանագործեալ հոգւով. յորում եւ զ՚ի պահպանութեան հոգւոցն գնացեալ քարոզեաց՝ անհաւանելոցն երբեմն։- 182 Բազումք ի սրբոցն խողխողեցան մարգարէիցն, այլ ոչ ոք ի նոցանէն մեռանել յաղագս մեղաց ասացաւ, այլ ոչ յառաջ ածել զմեզ Աստուած իւրով մահուամբն. այլ եւ ոչ քարոզեաց ոք որք ի բանտի հոգւոցն, եւ գործեաց զայս Քրիստոս եւ ինքեամբ իսկ, եւ նմա փրկանաւորեցաք, եւ զնորա ախտակրութիւնն աշխարհի փրկութիւն։ 183 Մեռաւ այսուհետեւ վասն մեր՝ ոչ իբր մարդ մի գոլով ըստ մեզ, այլ իբր Աստուած մարմնով, ամենայնի կենդանութեան փոխանակ զիւր մարմինն տուեալ։    184 Այլ։    185 Քրիստոս այսուհետեւ կրելով վասն մեր մարմնով.- քանզի որպէս ելոյ Աստուծոյ Քրիստոսի իմաստնապէս եւ ներխոհաբար աշակերտն՝ մարմնով ասէ ախտակրեալ զնա, արտաքս ածեալ ի կրելոյ զանճառելի բնութիւնն, որոյ աւտար կրելն, իւրովն այսուհետեւ ախտակրեաց մարմնով, եւ թեպէտ ախտակրութեան անբաժան գոլ սովորեալ յԱստուծոյն Բան՝ աստուածապէս անախտակիր, ախտակրի ըստ մարմնոյ։    186 Այլ։    187 Իսկ զի ասէ զհաւատքն ձեր եւ զյոյս գոլ առ Աստուած, եւ այն զի Քրիստոս քարոզի ի ձեռն սրբոց առաքելոցն, եւ ինքն իսկ ուրեմն ասէ. Ամէն ամէն ասեմ ձեզ, որ հաւատայ յիս՝ ունի կենդանութիւն յանձին։ 188 Յորժամ այսուհետեւ յԱստուած հաւատքն Քրիստոսի, ասելով՝ Յիս հաւատացէք, իբր ոչ իցէ Աստուած ճշմարիտ։    189 Ի Պետրոսի թղթոյն Բ.։    190 Եղեն իսկ սուտ մարգարէք ի ժողովրդեան, որպէս ի ձեզ եղիցին սուտ վարդապետք, որք ի ներքս ածիցեն զհերձութիւն կորստեան, եւ զգնաւղ նոցա զՏէրն ուրացաւղք։ 191 Քանզի գնեցաք գնոց՝ ոչ ապականելեաւք արծաթով եւ ոսկւով, այլ պատուական արեամբն Քրիստոսի։- 192 Եմք ուրեմն ապա գնաւղին, թեպէտ եւ Աստուծոյ ծառայք եմք՝ կենդանոյ եւ ճշմարտի։ 193 Աղէ՜, իբր Աստուած Քրիստոսն, զոր եւ Տէրն վերագրեցաք՝ կենդանի եւ ճշմարիտ Աստուած։    194 Յովհաննու առաջին։    195 Եւ այս է պատուիրան նորա, զի հաւատասցուք անուան Որդւոյ նորա Յիսուսի Քրիստոսի։- 196 Եւ գործի առ ի մէնջ հաւատն ոչ իբր մարդ պարզաբար, այլ իբր Աստուած կենդանի եւ ճշմարիտ. Աստուած ուրեմն է Քրիստոս։    197 Այլ։    198 Յայսմիկ գիտէք զՀոգին Աստուծոյ. ամենայն հոգի, որ խոստովանի զՅիսուս Քրիստոս մարմնով եկեալ՝ յԱստուծոյ է նա, եւ ամենայն հոգի, որ ոչ խոստովանի զՅիսուս Քրիստոս, յԱստուծոյ ոչ է նա, եւ այս դերաքրիստոսին, զոր լուարուքն, եթե գայ, եւ այժմ յաշխարհի է ահա։- 199 Խոստովանիմք զՅիսուսն արդեւք իբր մարդ եւ զըստ մեզ մի, եւ եթե յաւէտ. զի Աստուած ելով Բան՝ եղեւ մարմին, ոչ տաղտկացեալն զգոլն Աստուած, մնալով իսկ մանաւանդ որպէս էր, թեպէտ եղեւ մարմին, այլ այս է ոչ երկբայական. որ ոք ոչ ասէ գոլ Աստուած ճշմարիտ զՔրիստոս, բաժանելով իսկ եւ փոքրացուցանելով զփառս նորա՝ զդերաքրիստոսին ունելով ոգի, ըմբռնեսցի։    200 Այլ։    201 Եւ մեք տեսաք եւ վկայեմք, եթե Հայր առաքեաց զՈրդին փրկիչ աշխարհի. որ ոք խոստովանի, եթե Յիսուս է Որդի Աստուծոյ, Աստուած ի նմա մնայ եւ ինքն յԱստուածումն։- 202 Առաքեցեալ ասեմք յԱստուծոյ եւ ի Հաւրէ զՈրդին, այս է՝ զ՚ի նմանէն ըստ բնութեան Մէնածին Բանն, եւ անուանեցաւ նա Յիսուս, յորժամ եւ զըստ մարմնոյ ծնելութիւն ի կնոջէ համբերեաց տնաւրինաբար։ 203 Ուրեմն յԱստուծոյն Բան եղեւ մարդ. թեպէտ եւ ոք այսպէս խոստովանիցէ զնա, ունի ահա յինքեան Աստուած, եղիցի եւ ինքն յԱստուածումն, քանզի յիշեսցէ զնա, համարի իսկ եւ ընտանի՝ իբր ընդունիչ նորա. իսկ ոչն խոստովանիչ, եթե յԱստուծոյ Հաւրէ Բանն Յիսուս է, վայրատուեալ զինքն ի մարդկութիւն, եւ ոչ Աստուած ի նմա փարթամասցի եւ ոչ ինքն յԱստուածում եղիցի՝ ըստ հոգեկանին ընտանութեան յեղանակի։    204 Այլ։    205 Ամենայն, որ հաւատայ, եթե Յիսուս է Քրիստոս՝ յԱստուծոյ ծնիցեալ է։ 206 Ուրեմն ոչ հաւատալով եւ ոչ ի ծնունդս Աստուծոյ համարեսցի. զի թէ որք զՈրդին առին՝ ետ նոցա իշխանութիւն ծնունդս Աստուծոյ լինել, որք հաւատան յանուն նորա, որպէս ասէ աւետարանիչն, ոչ առաւղքն զնա եւ ոչ ի ծնունդս համարեսցին Աստուծոյ՝ զայն, որով այսն գո, ոչ գիտելով։    207 Այլ։    208 Իսկ ով է յաղթողն զաշխարհ, եթե ոչ հաւատացեալն, եթե Յիսուս է Որդին Աստուծոյ. սա՝ եկեալն ջրով եւ Հոգւով, Յիսուս Քրիստոս. ոչ ի ջուր միայն, այլ ջրով եւ արեամբ, եւ Հոգին է վկայիչ, զի երեքեան մի են՝ Հոգին, ջուրն եւ արիւնն։- 209 Յաղթէ իսկ զաշխարհ, որ հաւատայ, թէ Յիսուս է Որդին Աստուծոյ. իսկ ով է Յիսուս, ինքն մեզ աշակերտն յայտնէ՝ ասելով. Սա եկեալ ջրով եւ արեամբ՝ Յիսուս Քրիստոս. ոչ ջրով միայն, այլ եւ ջրով, ասէ, եւ արեամբ եւ Հոգւով, եւ զերեսեանն մի գոլ ասէ։ 210 Ուրեմն եղեւ մարմին Բանն, սրբէ զմեզ Հոգւովն եւ մաքրէ արեամբն եւ ի բաց լուանայ մաքուր ջրով։ 211 Մի իսկ ամենեւին Որդի, որոյ եւ գոլ ասեմք զՀոգին եւ զջուրն եւ զարիւնն։    212 Այլ։    213 Եւ եթե զվկայութիւն մարդկան առնումք, վկայութիւն Աստուծոյ մեծ իցէ. զի այս է վկայութիւն Աստուծոյ, զի վկայեաց յաղագս Որդւոյ իւրոյ։- 214 Վկայեաց Հայրն Որդւոյ ի ձեռն Հոգւոյ եւ ի ձեռն ձայնի. եւ զի է Որդի նորա ըստ ճշմարտութեանն, վկայեսցէ իսկ կարելն մատակարարել սրբոց զհոգին իւր եւ նովաւ զաւրութիւնս ներգործել։ 215 Եւ զի ասէր եթե՝ Նա զիս փառաւորէ, վկայեաց իսկ ըստ այլում յեղանակի. քանզի եցոյց զնա Յորդանան ասելով. Սա է Որդի իմ սիրելի, յորում հաճեցայ։ 216 Որք այսուհետեւ բաժանելով ասեն՝ ոչ գոլ Աստուած ճշմարիտ զ՚ի կնոջէն, վերաբերեն իսկ զաստուածութեանն անուն ի մերկ եւ ի միայն Աստուծոյ Բանն, ստաւղ առնեն զՀայր. քանզի մարմնացեալ զԲանն եցոյց Յորդանան, եւ յայնժամ վկայեաց Հոգին նմա, եթե Աստուած է եւ Որդի ճշմարտապէս։    217 Այլ։    218 Եւ գիտեմք, եթե Որդին Աստուծոյ եկն եւ ետ մեզ իմացութիւն, զի ծանիցուք զճշմարիտն Աստուած, եւ եմք ի ճշմարտում յՈրդւոջ նորա Յիսուսի Քրիստոսի։- 219 Յորժամ այսուհետեւ ինքն է՝ ոչ մերկ եւ ըստ ինքեան եւ արտաքոյ մարմնոյն Աստուծոյն Բան, այլ յորժամ եղեւ մարդ, յայնժամ եւ անուանեցաւ Յիսուս Քրիստոս, ճշմարիտ Աստուած եւ կենդանութիւն յաւիտենական. ո այնպէս հայհոյաւղացն հաւանեսցի։    220 Ի թղթոյն Յուդայ։    221 Զամենայն փոյթ արարեալ գրել ձեզ յաղագս հասարակականի մերոյս փրկութեան՝ հարկաւորութիւն կալայ գրել ձեզ. եւ մաղթելով հաւատով՝ մի հաղ աւանդեցելով սրբոցն նահատակին։ 222 Քանզի ի ներքս մտին ոմանք մարդիկ՝ ի հնուստ նախագրեալքն յայս դատապարտութիւն, ամպարիշտք, զԱստուծոյն մերոյ շնորհ փոխադրելով յանառակութիւն եւ զմիայն իշխանականն եւ զՏէր մեր Յիսուս Քրիստոս ուրացեալք։- 223 Ըստ որում յեղանակի ուրասցի ոք մի հաղ հաւատացելոցն զՏէր մեր Յիսուս Քրիստոս, եւ թեպէտ առընկալաք զներմարդութեան բանն, այլ եթե ասեմք՝ այլ ոմն է Որդին, յԱստուծոյն Հաւրէն Բան, իսկ այլ եւ առանձինն ի կնոջէն, ուրասցուք զմինն Տէրն։ 224 Քանզի Տէր Յիսուս Քրիստոս ըստ միաւորութեան տնաւրինականի, եւ ասեմք զառ Աստուածն Բան յաստուածութեանն փառս մերձեցելոյ մարմնոյն։ 225 Մի ուրեմն ապա Քրիստոս եւ Որդի. քանզի եղիցի այսպէս բոլորեցուն Տէր։    226 Պաւղոսի առաքելոյ՝ ի Հռոմայեցւոց թղթոյն, բան Ա.։    227 Իսկ ի հաւատոյ արդարութիւն ասիցէ այսպէս. մի ասիցես ի սրտի քում՝ ով վերելցէ յերկինս, այս է՝ զՔրիստոս վայրածել, կամ ով ստորակիցէ յանդունդս, այս է՝ զՔրիստոս ի մեռելոց վերածել. այլ զինչ ասէ Գրութիւնն. Մերձ քո բան է՝ ի բերան քո եւ ի սրտի քում, այս է՝ բան հաւատոյ, զոր քարոզեմք. զի եթե խոստովանեսցես բերանով քով Տէր զՅիսուս եւ հաւատասցես ի սրտի քում, եթե Աստուած յարոյց զնա ի մեռելոց, կեցցես. քանզի սրտիւ հաւատայ արդարութիւն, իսկ բերանով խոստովանի ի փրկութիւն։- 228 Եթե ըստ ոմանց թուեցեալ՝ մարդ աստուածազգեստ իմանի Քրիստոս եւ միայն ունելով ի դէմս միաւորութիւն ի յԱստուծոյն Բանի, էր աղագաւ հաւատան ի նա իբր ի Տէր, խոստովանեն իսկ զմեռելոց յարութիւն նորա. արդարանամք հաւատոյն առ ի նայն։ 229 Յայտ է եթե հարկաւոր այսուհետեւ ըստ ենթակացութեանն միաւորութիւն Աստուծոյն Բանն առ մարդկայինն. քանզի մի այսպէս իբր Տէր ըստ բնութեան խոստովանեսցուք, եւ զմարմնոյ նորա յարութիւն ճանաչելով՝ իբր մի Աստուած հաւատալով, արդարանամք։    230 Այլ։    231 Քանզի ոչ ոք ի ձէնջ ինքեամբ կեայ եւ ոչ ոք ինքեամբ մեռանի. արդ, եթե կեամք՝ Տեառն կեամք, եւ եթե մեռանիմք՝ Տեառն մեռանիմք. այսուհետեւ, եթե կեամք եւ եթե մեռանիմք՝ Տեառն եմք. ի սոյն իսկ Քրիստոս մեռաւ եւ եկեաց, զի մեռելոց եւ կենդանեաց տիրեսցէ։- 232 Առձայնեաց ուրեմն որք յազգացն երանելին Պաւղոս. իսկ այժմ ծանուցեալք զԱստուած եւ մանաւանդ ծանիցեալք յԱստուծոյ, իբր դառնայք դարձեալ ի ներգեւս եւ յաղքատ տարերս, որոց դարձեալ վերստին ծառայել կամիք։ 233 Փորձանաւորեցաք այսուհետեւ որ ի ձեռն հաւատոց, որ ի Քրիստոս՝ ի տառիցն ծառայութենէ եւ փոխաբերեցաք ի ծառայութիւն Աստուծոյ կենդանւոյ եւ ճշմարտի։ 234 Իսկ եթե մեռաւ Քրիստոս, զի եւ մեռելոց եւ կենդանեաց տիրեսցէ, եւ նմա ծառայեմք իբրեւ Աստուծոյ կենդանւոյ եւ ճշմարտի, իբր ոչ հարկաւոր Բանի, որ առ մարմին եղեւ միաւորութիւն ճշմարիտ. զի նմա մեռեալ՝ տիրեաց կենդանեաց եւ մեռելոց։    235 ՅԱռաջին թղթոյն Կորնթացւոց. բան Ա.։    236 Քանզի ըմպէին ի հոգեւոր վիմէն, որ հետեւէր նոցա. իսկ վէմն էր Քրիստոս։- 237 Քրիստոսդ անուն դնանի Էմանուէլի, յորժամ ծնիցաւ ի Սրբոյ Կուսէն. իբր արդեւք ինքն էր վէմ արբուցիչ զԻսրայէլ. այլ է յայտ, եթե զՔրիստոս եւ զՈրդի գիտէ մի Գիրն Քահանայական։ 238 Քանզի եղեալ մարմին Բանն, դարձեալ ինքն է հոգեկան վէմ, զ՚ընտանեկան բնութեան զծերունագոյնն ոչ ի բաց ընկենլով սակս նորոյ տնաւրէնութեանն։    239 ՅԵրկրորդ թղթոյն առ Կորնթացիս. բան [Բ]։    240 Իսկ մեք այսուհետեւ զոչ ոք գիտեմք ըստ մարմնոյն. թեպէտ եւ գիտացաք ըստ մարմնոյ զՔրիստոս, այլ ոչ եւս այժմ գիտեմք։- 241 Զինչ արդեւք ասէ Պաւղոս. արդեւք զՔրիստոս ուրանայ յետ յարութեանն. ոչ գիտէ զնա յարուցեալ մարմնով ի մեռելոց եւ համբարձեալ նովիմբ յերկինս. եւ ով ասել զայս իշխէ. քանզի այսպէս եւ գիտէ համբարձեալ եւ գալոց ըստ ժամանակս, զորաւրինակ վերելեկեաց յերկինս. իբր արդեւք ոչ գիտել ասել ըստ մարմնոյ զՔրիստոս. զի յետ զ՚ի մեռելոցն վերակենցաղութիւն ոչ ի մարմնոյն տակաւին չափելով, այլ յաստուածայնոյն գերունակութենէն լաւագոյն զնա գիտել եւ խոստովանել։ 242 Քանզի չեւ եւս լցեալ տնաւրէնութեանն՝ քարոզիւր ըստ մարմնոյ, զի եւ հաւատասցի եղեալ մարդ Մէնածինն. եւ վասն զի կատարեցաւ խորհուրդն, յորոց է Աստուած՝ լաւագոյն զնա խոստովանել, քան զառ ի թափմանէն վասն մարմնոյ. մու ուրեմն Քրիստոս՝ եւ Որդի եւ Տէր։    243 Այլ։    244 Քանզի գիտէք զշնորհ Տեառն մերոյ Յիսուսի Քրիստոսի, թե վասն մեր աղքատացաւ՝ բառացի ելով, զի դուք նորա աղքատութեամբն փարթամասցիք։- 245 Եւ արդ, մարդն միայն Քրիստոսն, եւ ոչ ըստ միաւորութեան ճշմարտի զառ ի յԱստուածն Բան փարթամ իբր Աստուած, իբր աղքատացաւ. քանզի ով բոլորովին մարդկութեանս բառացութիւն. ասացաւ իսկ մարդոյ ամենայնի. Եւ զինչ ունիս, զոր ոչ առեր. իսկ եթե առեր, զի պարծիս իբր զչառեալ. այլ աղքատացաւ՝ փարթամ ելով իբր Աստուած, քանզի աղքատացաւ զմարդկութեանն։- 246 Հայցեա առ յինէն, եւ տաց քեզ զազգս ի վիճակաւրէնութիւն քեզ. այլ ի ձեռն նորին դրական վիճակաւրինին սակս մարդկայնոյն եւ զնոյնս առնել զյաւիտեանս ասէ Բանին, ծայրագոյնս իրին ունելով զվայրաբերութիւն։ 247 Մի ուրեմն ապա Քրիստոս եւ Որդի՝ ինքն Աստուած, համանգամայն եւ մարդ։    248 Այլ։    249 Որ ելով բացափայլումն փառաց եւ գծաւորութիւն ենթակացութեան նորա, բերելով զամենայն բանիւ զաւրութեան իւրոյ, ապաւառութիւն մեղաց արարեալ՝ նստաւ ընդ աջմէ մեծութեանն ի բարձունս. այնքան լաւագոյն եղեալ հրեշտակաց, որքան զանազանագոյն քան զնոսա ժառանգեաց անուն։- 250 Բացափայլումն փառաց եւ գծաւորութիւն ենթակացութեանն Աստուծոյ եւ Հաւր՝ այս է ի նմանէ ըստ բնութեան Որդին Մէնածին։ 251 Զինչ յեղանակ ապաւառութիւն մեղաց մերոց արարեալ. յայտ է, զի արեամբն իւրով. նստաւ ընդ աջմէ Հաւր եւ լաւագոյն եղանիլ ասէ հրեշտակաց, եւ այն զի ըստ բնութեան եւ աստուածութեանն գերունակութեամբ զամենայն յաղթելով։ 252 Ապա ուրեմն մարդ եղեալ՝ աւելաստացեաց իբր Աստուած զանտեսանելին յարարածն, ինքն ելով բացափայլումն եւ գծաւորութիւն Աստուծոյ փառացն, եւ գործեցեալ զմեղացն մերոց ապաւառութիւն արեամբ իւրով։ 253 Մի ուրեմն Քրիստոս եւ Որդի եւ Տէր։    254 Դարձեալ՝ Առ Գաղատացիս։    255 Պաւղոս, առաքեալ ոչ ի մարդկանէ եւ ոչ ի ձեռն մարդոյ, այլ ի ձեռն Յիսուսի Քրիստոսի եւ Աստուծոյ Հաւր՝ յարուցողին զնա ի մեռելոց։- 256 Ապա ուրեմն ոչ զԱստուած ներմարդացեալ եւ մի յերկոցուց ցուցանէ վասն այնորիկ մեզ խորհրդակիրս. քանզի զինքն ասաց առաքեցեալ ոչ ի մարդկանէ եւ մարդով, իսկ յաւել եթե՝ Յիսուսիւ Քրիստոսիւ։ 257 Եւ իբր ոչ գիտէ մարդ ելով զՔրիստոս, այսպէս ընդ ամենայն երկնաւք քարոզելով զնա, այլ դիտեալ ոչ մարդ պարզաբար, այլ ներմարդացեալ յաւէտ զԱստուծոյն Բան, եւ ոչ զԱստուած ի մարդ իմացեալ, այլ որպէս նոյն ինքն իմացեալ մարդ՝ մնալովն Աստուած։ 258 Յորժամ ասիցէ ի մարդոյ ոչ առաքեալ, այլ Յիսուսիւ Քրիստոսիւ, իբր ոչ յայտնապէս, զի եւ Աստուած գիտէ զնա ճշմարիտ՝ յետ եւ ի մարմնի լինելով ըստ մեզ. նշանակէ այսուհետեւ ոչ ի թափմանէն չափոց, այլ յաստուածութեան իւրոյ եւ ըստ ամենայնի գերունակութեան։    259 Դարձեալ։    260 Յորժամ էաք տղայք, ըստ տառիւք աշխարհիս էաք ծառայեալք. իսկ յորժամ եկն լրումն ամանակին, արտաքս առաքեաց Աստուած զՈրդին իւր՝ եղեալ ի կնոջէ, եղեալ ընդ աւրինաւ, զի զընդ աւրինաւս արտաքս գնեսցէ. զի զորդեգրութիւն ի բաց առցուք։- 261 Զո յղեաց Աստուած եւ Հայր, եւ եղեւ ի կնոջէ, եղեւ իսկ եւ ընդ աւրինաւք. արդեւք ոչ ասել վայել է եւ պարիմանալ արժանաւոր, եթե յղեաց զայն, որ եթ՚ ոչ եղեւ ի կնոջէ, ոչ եւս գործեաց ընդ աւրինաւ, եթե մնաց որպէս եւ էրն՝ արտաքոյ, յայտ է զի մարմնոյ եւ արեան. այլ է հաւաստի բան, քանզի յԱստուծոյ Հաւրէ Բանն եղեւ ի կնոջէ ըստ մարմնոյ. աւրինին Տէր իբր Աստուած եղեւ ընդ աւրինաւ, զի եղիցի եւ եղբայր որք ընդ աւրինաւքն։ 262 Քանզի այսպէս ի բաց առաք մեզ զորդեգրութիւնն, իբր զի՝ թե ոչ եղեւ ընդ աւրինաւ Որդին եւ ի կնոջէ, ոչ եւս էաք ըստ բնութեան եղբարք Տեառն եւ Աստուծոյ, այլ վասն զի եղեւ՝ վասն այսորիկ զայս զի նա փարթամացաք։ 263 Իսկ ապացութիւն առնէ իրին աստուածազանն Պաւղոս՝ ի վերայ բերելով վաղապէս. Եւ զի էք դուք որդիք, արտաքս առաքեաց Աստուած զոգի Որդւոյ իւրոյ ի սիրտս մեր, որ աղաղակել՝ Աբբա, Հայր։ 264 Իբր արդեւք ոգի ի կնոջէ եւ ընդ աւրինաւ Սուրբ Հոգին, որով աղաղակեմք՝ Աբբա, Հայր, եթե ոչ Աստուած Քրիստոս, մի ելով, եւ Տէր։    265 Եզ Տէր, մու հաւատ, մի մկրտութիւն, եզ Աստուած եւ Հայր ամենեցուն, ի վերայ ամենեցուն, եւ ամենայնիւ եւ յամենեսին։ 266 Իսկ իւրաքանչիւր ումեք ի մեզ տուաւ շնորհս ըստ ձրին Քրիստոսի, սակս որոյ եւ ասէ. վերերթեալ ի բարձունս եւ գերեաց զգերութիւն եւ ետուր մարդկան։ 267 Իսկ վերերթեալն զինչ է, եւ ոչ զի վայրերթեաց ի ստորագոյնս մասունս երկրի. վայրերթեալն ինքն է վերերթեալ գեր ի վերոյ քան զամենայն երկնից, զի լրացուսցէ զամենայն։ 268 Տես ինձ դարձեալ, քանի՜ս յայսմ բանի հարստագոյնս իսկ եւ կարացեալ, եթե Քրիստոս եւ մի, զի ըստ միաւորութեան տնաւրինականի ածցելոյ Բանին առ մարդկութիւնն։ 269 Քանզի մի յերկոցունց Որդի ճշմարիտ. ապա թէ ոչ՝, իբր եզ Տէր եւ իբր մու հաւատ, կամ իբր մի մկրտութիւն. քանզի եթե որդիք երկու, երկու ուրեմն ամենեւին տեարք, երկեակ եւ հաւատ, եւ ոչ մի է մկրտութիւնն. զի յոյ հաւատացաք, կամ թէ յոր անուն մկրտիմք։ 270 Այլ սակայն՝ Եզ Տէր, մու հաւատ, մի մկրտութիւն. նախայայտ ուրեմն, եթե մի որդի, եւ թեպէտ իմանացի եղեալ ըստ մեզ Մէնածինն։ 271 Ով իսկ բոլորովին վերերթեալն ի բարձունս, կամ ով վայրերթեալն ի ստորնագոյնս մասունս երկրի. ապաքէն ինքն վայրերթեալ մարդկաբար. քանզի վայրկեաց զինքն ի կամաւոր թափումն եւ նուաստացոյց՝ եղեալ ունկնդիր մինչ ի մահու. իսկ վերերթեաց աստուածապէս ընդ մարմնոյն գեր ի վերոյ ամենայն երկնից, զի լրացուսցէ զամենայն։    272 Իւրաքանչիւր ոք զայս խորհեցարուք ի ձեզ, որ եւ Քրիստոս Յիսուս, որ ի կերպարանս Աստուծոյ ելով՝ ոչ յափշտակութիւն համարեցաւ զգլուխն հանգէտ Աստուծոյ, այլ զինքն թափեաց՝ զկերպարանս ծառայի առեալ, ի նմանութիւն մարդկան եղեալ եւ ձեւով գտեալ իբրեւ զմարդ. նուաստացոյց զինքն, եղեալ լսաւղ մինչ մահու՝ իսկ մահու. սակս որոյ եւ Աստուած զնա գերբարձրացոյց եւ շնորհեաց նմա անուն գեր ամեն անուն, զի յանուն Յիսուսի ամենայն ծունր կորասցի՝ երկնայոց եւ երկրանոց եւ ստորերկրականացս, եւ ամենայն լեզու արտակ խոստովանիցէ, եթե Տէր Յիսուս Քրիստոս, ի փառս Աստուծոյ Հաւր։ 273 Իմացիր, զի կերպին Աստուծոյ եւ ի Հաւրէ ծնեալն Աստուած Բան ոչ յափշտակութիւն համարել ասէ զգոլն հանգէտ Հաւր. քանզի ունելով զգոլն ըստ բնութեան ի հանգիտութեան Հաւր՝ թափեաց զինքն, զկերպ ծառայի առեալ, այս է՝ մարդ եղեալ, եւ իբրեւ զի տեսակ ըստ մեզ գտեալ՝ նուաստացոյց զինքն. վասն զի եւ ինքն համ զխաչն. բարձրանալ ասէ զնա, տուեալ իսկ նմա եւ զանունս գեր ամէն անուն, իբր զի եւ ամէն ծունր կորանալ եւ ամենայն նմա լեզու արտակս խոստովանել։ 274 Իբր արդեւք ի կերպի եւ ի հանգիտութեանն Աստուծոյ վայրարկեաց զինքն ի նուաստութիւն. իսկ բարձրանալ յայսորիկ ասէ՝ արդեւք նախայայտայգոյն Քրիստոսին խորհուրդ. քանզի Աստուած ելով բնութեամբ՝ եղեւ մարդ ի նուաստութեան, եւ ի փոքրավաելութեան. եղեալն ըստ մեզ յիւրն փառս վերայբուսանի եւ ընդ մարմնոց եւ վայելեցիի. իսկ բարձրանալն տնաւրէնութեամբ, եւ ոչ իսկ ամենեւին նովին բնութեամբ Բանին։ 275 Մի ուրեմն ապա Քրիստոս եւ Աստուած ներմարդութեան եւ մարդկութեամբ գոլով որ էրն։    276 Ի Կողոսացւոց թղթոյն Պաւղոսի։    277 Գոհանալով ասէ Հաւր՝ բաւականս արարաւղին զմեզ ի մասն վիճակի սրբոցն ի լոյս, որ փրկեացն զմեզ յիշխանութենէ խաւարին եւ փոխանակացոյց ի թագաւորութիւն Որդւոյ սիրելոյ իւրոյ, յորում ունիմք զ՚ի բաց փրկանաւորութիւնն՝ զթողութիւն մեղաց մերոց, որ է պատկեր Աստուծոյ անտեսանելոյ, նախծին ամենայն արարածոց. զի նովաւ շինեցաւ ամենայն՝ զ՚ի յերկինսն եւ զ՚ի վերայ երկրիքս, տեսանելիք եւ անտեսանելիքս. եթե աթոռք, եթե տէրութիւնք, եթե սկզբնունքն, եթե պետութիւնք, եթե իշխանութիւնք՝ ամենայնք նովաւ եւ ի նա շինեցան. եւ ինքն է նախ ամենայնի, եւ ամենայն նովաւ բաղկացաւ, եւ ինքն է գլուխ մարմնոյ եկեղեցւոյ, որ է սկիզբն նախածին ի մեռելոց, զի եղիցի ամենայնիւ ինքն նախացեալ. զի ի նմա հաճեցաւ ամենայն լրումն բնակիլ եւ ինքեամբ ի բաց հաշտեցուցանել զամենայն յինքն՝ խաղաղագործել ի ձեռն արեան խաչին իւրոյ, եթե զ՚ի վայր այս երկրի, եթե զ՚ի յերկինս։- 278 Ահա դարձեալ պատկեր Աստուծոյ անտեսանելոյն ասէ զնա եւ շինիլ նովաւ զաթոռ եւ զպետութիւնս եւ զիշխանութիւնս եւ տէրութիւնս. հաստատէ հաւաստապէս եւ ի նա զամենայնսն եւ ի նմա բաղկանալ ասէ, եւ զանգոլ գլուխ մարմնոյ եկեղեցւոյ եւ նախծին ի մեռելոց։ 279 Ո արդեւք է պատկեր Աստուծոյ՝ շինիչն բոլորեցուն, եթե ոչ ինքն Միածինն Աստուծոյ Որդին, որ եղեւ նախածին ի մեռելոց՝ իբր մեռեալ մարմնով իւրով, եւ ոչ եւս առաւել այլոյ ուրուք։ 280 Մի ուրեմն ապա Քրիստոս եւ Որդին եւ Տէր։    281 Յոգնամասնաւոր եւ յոգնայեղանակապէս վաղ Աստուած խաւսեցեալ հարանց մարգարէիւքն՝ ի վերջին աւուրց այսոցիկ խաւսեցաւ ընդ մեզ Որդովն, զոր ետ ժառանկիչ ամենայնի, որով արար զյաւիտեանս։ 282 Բնութեամբ բոլորեցուն Տէրն ընդ Աստուծոյ եւ Հաւր Մէնածին նորա Բան հաւատանայ. քանզի դնի ժառանգ, յորժամ եղեւ մարմին. քանզի ասացեալ է առ նա՝ իբր ըստ մեզ մարդ եղեալ վասն մեր վերագոյնն բնութիւն, համբերեաց իսկ զխաչ՝ խաչիլն կարացեալ իւր գործեալ մարմին. եւ ինքն խաչեցեալն նստաւ ընդ աջմէ Հաւր։ 283 Մի ուրեմն ապա Տէր Յիսուս Քրիստոս՝ խաչեցեալ ահա մարդաբար, իսկ գահակցեալ աստուածապէս Հաւր։    284 Հաւատարիմ է բանս, եւ յաղագս այսոցիկ կամիմ զքեզ հաւատարմապէս առնել, զի խնայեսցեն բարեաց գործոց առաջակացեալ հաւատացեալքն Աստուծոյ։ 285 Արդեւք յԱստուած հաւատացեալքն ոչ ի Քրիստոս հաւատացին, եւ այն զի ասելով գտանի հաւաստապէս երանելին Յովհաննէս յաղագս նորա. Իսկ որք առինն զնա՝ ետ նոցա իշխանութիւն ծնունդս Աստուծոյ լինել՝ հաւատողացն յանուն նորա։ 286 Եւ սակայն աստուածազանն գրէ Պաւղոս. Գիտելով, զի ոչ արդարանայ մարդ ի գործոց աւրինի, եթե ոչ ի ձեռն հաւատոցն Յիսուսի Քրիստոսի, եւ մեք ի Քրիստոս Յիսուս հաւատացաք, զի արդարանայցեմք նովաւ։ 287 Յորժամ այսուհետեւ Աստուծոյ հաւատասցեն, որք զՔրիստոսի հաւատն առաջ ածեն, իբր ոչ իցէ Աստուած ճշմարտապէս Որդին։    288 Ահաւասիկ այսքանից եւ այսչափոց սրբոց եւ իմասնագունից հարանցն յոլովս եդաք վկայութիւն՝ առ ի հաւատարմացուցանել եւ հաստատութիւն խորհաւղացն ուղղապէս յաղագս Տեառն մերոյ Յիսուսի Քրիստոսի, առ պատկառութիւն եւ յորդորումն ապաշխարութեան անբարշտաբար բաժանաւղացն զնա՝ խառնունայնութեան աղանդոց երկուց բնութեանցն, որպէս նախ ժամանեցին զդէմս Աստուծոյ արտաքս խոստովանութեան եւ արժանաւորաւք պտղաւք ապաշխարութեան, նախ քան զգալ աւուր գալստեան նոցա՝ զաւր կորստեան հարկաւորութեան, յորժամ ոչ իցեն գանձք աւգտելովք կարեն եւ ոչ աւանդք պտղոց. քանզի՝ Ո անխոհ, ասէ, յայսմ գիշերի զանձն քո հանցեն ի քէն, եւ զոր պատրաստացերն՝ ում լիցի։ 289 Այսպէս գանձիչն իւր եւ ոչ յԱստուած փարթամանալով՝ ուղղափառ հաւատով եւ բարեգործութեամբք։ 290 Զինչ իսկ տացէ մարդ փրկանակ անձին իւրոյ, յորժամ փակեսցէ փեսայն եւ պատասխանիցէ առ փակեցեալսն. Ամէն ամէն ասեմ ձեզ, ոչ գիտեմ զձեզ ուստի էք եւ ոչ երբէք ծանեայ զձեզ. հեռացարուք յինէն, գործաւնայք անաւրէնութեան, յաւիտենական տանջանսն, ուր լալ եւ կրճել ատամանց. քանզի այսպէս ուրասցի Տէր առաջի իւրոյն Հաւր ի հանդերձելում յաւիտենին եւ առաջի երկնայնոցն տեսարանին՝ հրեշտակացն եւ հրեշտակապետացն եւ ամենայն սրբոց, զուրացաւղսն զնա յաւիտենիս այսմիկ, եթե սակս խոշտանգանաց եւ եթե սակս առժամայն փառաց մարդկան, որ իբր զծաղիկ խոտոյ անցանէ՝ չորացելոյ խոտոյ եւ ծաղկին ի վայր անկանելոյ, եւ դատաստանին յաւիտենապէս տանջելոյ զայսպիսիսն։    291 Հաւանեսցուք այսուհետեւ սրբոց առաքելոցն եւ սոցուն հարազատաց աշակերտացն եւ վարդապետաց սրբոյ եկեղեցւոյ. քանզի ոչ ինքեանք էին խոսաւղք, այլ Հոգի Հաւր մերոյ եւ Աստուծոյ խաւսեցաւ նոքաւք։ 292 Իսկ վարդապետութիւն Հոգւոյն Սրբոյ ոչ հաւանաւղք հայհոյեն զՀոգին Սուրբ եւ անգոսնեն զՔրիստոս՝ զհանդերձեալն դատել զկենդանիս եւ զմեռեալս, եւ զասաւղն՝ Լսաւղս ձեզ ինձ լսէ եւ անգոսնիչն զձեզ զիս անգոսնէ, եւ ոչ ընկալցի զթողութիւն այնպիսին՝ ոչ յաւիտենիս յայսմիկ եւ ոչ ի հանդերձելումն։    293 Արդ, աղաւթեմ առ Աստուած, զի բարեխաւսութեամբն անքոյթացեալ աջովն Աստուծոյ՝ մինչեւ ի վերջին հագաքն զուղղափառն պահեսցուք հաւատ եւ զուրացաւղսն զՏէր մեր Յիսուս Քրիստոս՝ զՓրկիչն, ներագրապէս ապաշաւելով Աստուծոյ, վայելչապէս յաւիտենիս յայսմիկ, զի ամենեքեան փառաւորեսցուք, եւ փախիցուք ի յաւիտենական տանջանացն, երկնից թագաւորութեանցն արժանաւորեսցուք, Քրիստոսիւ Յիսուսիւ Տերամբ մերով, որով եւ ընդ որում Աստուծոյ Հաւր փա՜ռք՝ հանդերձ Սրբով եւ կենդանարար Հոգւովն, յաւիտեանս յաւիտենից, ա՜մէն։    294 Նորին Կիւրղի՝ ի բանէն, որ յաղագս Ներմարդութեանն։    295 Խոր ահա եւ մեծ արժանասքանչ ճշմարտապէս բարեպաշտութեանս խորհուրդ, եռափափաք իսկ եւ նոցին սրբոցն եւ հրեշտակացն. քանզի ասաց ուրեմն ցՓրկիչն աշակերտն յաղագս ասացելոցն ի սրբոց մարգարէիցն յաղագս ամենեցուն մերոյ Փրկչին Քրիստոսի. Որ այժմ յայտնեցաւ ձեզ ի ձեռն աւետարանելոյն առ ձեզ Հոգւով Սրբով, առաքելոյ յերկնուստ, յորոց ցանկան հրեշտակք յառիլ։ 296 Քանզի եւ որք յառեցան՝ զմեծ բարեպաշտութեան խորհուրդ իմացաւք, յորժամ ծնաւ ըստ մարմնոյ Քրիստոս, զփոխանակ մերս գովութեան առադրելով ասէին. Փա՜ռք ի բարձունս Աստուծոյ եւ յերկիր խաղաղութիւն եւ մարդկան հաշտութիւն։ 297 Իբր արդեւք ոչ հանդերձեալ էին զեղանիլ հրճուանաւք խնգաւորութեամբ զաշխարհի Փրկիչն եւ փրկանաւորն տեսանելով ծնիցեալ ի սրբոյ Կուսէն, որք եւ միոյ մեղաւորի ապաշխարեցելո տանեն, որպէս եւ ասէ Փրկիչն։ 298 Պարէ այսուհետեւ վասն մեր սրբոյ հոգւոյն բազմութիւն, եւ զինչ ոք այսորիկ պատճառն. ներմարդութիւնն Մէնածնին, ըստ մարմնոյ ծնիցելոյ ծնելութիւն՝ առ ի մեզն հաճութեան լայնութիւն, անբաղդատելի մարդասիրութեանն մեծութիւն։ 299 Քանզի երանելի մարգարէն Եսայի ասէ. Երկու մահ զաւրացեալ, եւ դարձեալ ի բաց եհան Աստուած զամենայն արտաւսր յամենայն դիմէ։ 300 Իսկ իբր ի բաց եհան զայն յեղանակ յամենայն դիմէ զարտաւսր, կամ իբր զսկզբնականն զայն անէծ անգործական ապուսեաց, զվատապատական մահու քակեաց հարստութիւն՝ ուսուցանէ դարձեալ իմաստնագոյն Պաւղոս. Արդ, վասն զի պարմանիքն հաւասարեցին, եւ ինքն նմանապէս կցորդութիւն նոցուն կալեալ, զի մահուամբն խափանեսցէ զունաւղն հարստութիւն մահու, այս է՝ զբանսարկուն, եւ վճարեսցէ զայնոսիկ, որք երկիւղիւն մահու յամենայն ժամ կելով՝ պարտաւորք էին ծառայութեանն։ 301 Զինչ այսուհետեւ նմանապէսն հաւասարեաց նոցունց, եւ ոչ ուրեմն այն, որ ամենայնիւ իրաւք զեղեւ ըստ մեզ՝ ի Սրբոյ եւ յԱստուածածին Մարիամու, արեամբ եւ մարմնով. Աստուած իսկ ելով բնութեամբ եւ ճշմարիտ յԱստուծոյ եւ ի Հաւրէ Բանն՝ նոյնագոյական եւ մշտնջենական Հաւրն, եւ իւրով գերունականն նազեցելովն բարձրութեամբ, եւ ի կերպի եւ ի հանգիտութեան ծնաւղին, ոչ յափշտակութիւն համարեցաւ զգոլն Աստուծոյ հանգէտ, այլ զինքն թափեաց, կերպ ծառայի առեալ ի սրբոյն Մարիամու, ի նմանութիւն մարդկան եղեալ եւ ձեւով գտեալ իբրեւ մարդ, նուաստացոյց զինքն՝ եղեալ ունկանաւղ մահու, եւ մահու խաչի։ 302 Ուրեմն զինքն ի վայր եթող, կամաւորապէս առ նուաստութիւնն՝ տուիչն յիւրմէ լրմանէն ամենեցուն. իսկ ի վայր եթող զինքն՝ ոչ բռնադատեալ յումեքէ, այլ կամապէս վասն մեր կերպ ծառայի առեալ՝ ըստ բնութեանն իւրում ազատն, յայնոսիկ, որ ըստ մեզն, որ գեր զամենայն արարածն, ընդ այնոսիկ, որ ընդ մահուամբն, որ զամենայնն կենածնէ։ 303 Քանզի ինքն է հաց կենդանի իջեալ յերկնուստ եւ կենդանութեան տուիչն աշխարհի, եղեւ ընդ մեզ ընդ աւրինիւ, եւ գեր զաւրէնն եւ աւրէնսդիր իբր Աստուած, ընդ այնոսիկ, որ ընդ ծննդեամբ եւ սկիզբն գոլոյն վիճակեալք, որ նախ քան զամենայն յաւիտեանս եւ ամանակս, եւ մանաւանդ յաւիտեանցն շինիչն եւ արարիչն։ 304 Իբր արդեւք եղեւ ըստ մեզ. մարմին առեալ ի սրբոյ Կուսէն, եւ մարմին ոչ անանցն, որպէս թուեցաւ ոմանց հերձուածողաց, այլ անձնացեալ յաւէտ անձամբ բանականաւ։ 305 Այսպէս յառաջ եկն կատարեալ մարդ ի կնոջէ, որիշ մեղացն՝ ճշմարտապէս, եւ ոչ թուելութեամբ, կամ երեւոյթութեամբ, ոչ տաղտկացեալ զգոլն Աստուած, այլ ոչ ի բաց ընկեցեալ որպէս էրն միշտ եւ է եւ իցէ Աստուած։ 306 Այսպէս՝ Աստուածածին ասեմք զսուրբ Կոյսն. քանզի որպէս երանելին Պաւղոս ասէ. Մի Աստուած եւ Հայր, յորմէ ամենայնքս, եւ մի Տէր Յիսուս Քրիստոս, որով ամենայնքս. քանզի ոչ բաժանեմք զմինն Տէր եւ զԱստուած եւ զՓրկիչն մեր յերկուս որդիս՝ զներմարդացեալն եւ զմարմնացեալն Աստուածն Բան, եւ ոչ որպէս կարծեն ոմանք ի հերձուածողացն եւ անիմաստից եղելոցն, որպէս ի միմեանս աստուածութեանն եւ մարդկութեանն, կամ եթե Աստուծոյ Բանի՝ փոխաբնակեցելոյ ի բնութեան մարմնոյ, եւ կամ մարմնոյն փոխեցելոյ ի բնութիւն աստուածութեանն. քանզի անյեղլի եւ անայլայլելի ամենեւին Աստուծոյ Բան. այլ զի մարմին էր էր անձնացեալ անձամբ բանականաւ, միացոյց ի սրբոյ Կուսէն զճշմարտութեան Աստուծոյն Բան՝ անճառապէս մարմնացեալ եւ մարդացեալ ասի։ 307 Քանզի բաւական այսուհետեւ առ ուղիղ եւ անհերքելի հաւատոյս մերոյ խոստովանութիւն Աստուածածինն ասել խոստովանեալ զսուրբ Կոյսն. այլ ի վերայ բերել, թէ եւ մարդածին, ոչ հարկաւոր եւ ոչ աւքտակար. քանզի մի Աստուած ուսաք խոստովանել եւ հաւատալ զնա եւ յետ մարդութեանն, որպէս Պաւղոս. Մի Աստուած, մի եւ մի միջնորդ Աստուծոյ եւ մարդկան։ 308 Քանզի մարդ եղանել ասեմք անյեղապէս զԱստուծոյն Բան, եւ որչափ վայել էր մարմնոյն բնութիւնն՝ ծնաւ սուրբ Կոյսն զիւր եւ մեզ համագոյ մարմինն։ 309 Այլ ի ձեռն Աստուածածնին ասելոյն ներածակցի բնաւին եւ սորին զեկուցումն. քանզի ոչ զաստուածութիւնն ծնաւ սուրբ Կոյսն մերկ, այլ միացեալ մարմնի զայն Բան, եւ ոչ այլազգապէս իմանի Աստուածածինն, եթե ոչ ըստ սմին այսմիկ յեղանակի. իբր զի նախ ի ներքս ընթանայ ամենեւին ներմարդութեանն խոստովանութիւն, եւ այսպէս եղիցի ապա ճշմարիտ, եթե այսպէս եածին եղեւ սուրբ Կոյսն՝ ի բաց ծնեալ հրաշափառաբար զմին Քրիստոս. նմանապէս մեզ հաւասարեալ մարմնոյ եւ արեան եւ հոմագոյ նէմա իսկ եւ մեզ ըստ մարմնականին, իբր գոլ զմարմին յԱստուածածնէն Մարիամա։ 310 Քան ոչ նմանագոյն, որպէս թուեցաւ ոմանց հերձուածողաց, այլ նոյնագոյ, այս է՝ ի մերմէ գոյակցութենէ, ասէին. Զսերմանէ Աբրահամու բռնահարէ։ 311 Իսկ նմանագոյն նշանակէ ոչ ճշմարիտ մարդ, այլ նման Որդւոյ Մարդոյ, որպէս Դանիէլն ասէ։ 312 Իսկ առաքեալ ոչ նմանական զմեզ ուսոյց, այլ ասէ. Մարդն Յիսուս Քրիստոս՝ տուիչն զինքն փրկանակ վասն մեր։ 313 Իսկ նոյնագոյ՝ զնոյն Աստուծոյ եւ Հաւր, եւ աստուածաբար, որպէս եւ հարքն մեր խոստովանեցին՝ համագոյ Հաւր, եւ ոչ նմանագոյ ասացեալ։ 314 Աւելորդապէս ուրեմն, եւ ոչ հարկաւորապէս՝ Աստուածածին ասելով ի վերայ ածես եւ մարդածին. քանզի բաւական, որպէս ասացի, առաջինն ձայն, զամենայն ի մերոյ խորհրդոյս խոստովանութիւն ունելովն եւ պատճառս բանագիտութեան, եւ ոչ մի մատուցանելով կամեցողացն զրպարտել զճշմարտութիւնն։ 315 Քանզի սովորութիւն է հերձուածողաց զուղղապէս ասացեալսն յեղափոխել ի խոտան միտս, եւ զարմանամք՝ ոչ ըստ միում յեղանակի իմանալով, եթե մոլորեալք են եւ զնոյնս զաստուածայինս չարաչար մեկնեն գրեցեալսն։ 316 Ապա ուրեմն մեզ յարմարի՝ մեզ, վայելչապէս եւ ուղիղունաց դիտաւորութիւն, յառաջ բերել զբառսն։ 317 Իսկ եթե իմանան դարձեալ ոչ ուղղապէս առ մեզ եւ ոչ մի, նոքա լուիցեն ի մարգարէիցն զասացեալսն. Վա՜յ ասողացն զբարին չար եւ զչարն բարի։ 318 Այլ մի հաւասարութիւն լուսոյ առ խաւար, այլ եւ ոչ բաղաձայնութիւն Քրիստոսի առ Բելիար. քանզի գնամք մեք զուղիղն եւ անխոտորնապէս ունիչ ճանապարհն, եթե կամ կուռն զթագաւորական եւ անդառնալին. պատահեսցուք իսկ այսպէս ի մրցական վերնոյ կոչութեան Քրիստոսիւ Յիսուսիւ, որով եւ ընդ որում Աստուծոյ եւ Հաւր փառք, հանդերձ Սուրբ Հոգւովն, յաւիտեանս յաւիտենից։    319 Նորին ի շրջանական թղթոյն, որ զՆստորէ։    320 Տիր աղէ՜, ով լաւագոյնք, բնակելն միայն ի մարդումն զԱստուածն Բան բաւականասցէ արդեաւք առ ի թափել զնա, եւ զգոյշ ասել եթե՝ այսպէս զգեցաւ զծառային զկերպ եւ այսպէս նման լինիցի արդեաւք թափմանն յեղանակ. եւ զի ասողին լսեմ առաքելոյն. Եթե ոք սիրէ զիս, զբանն իմ պահեսցէ, եւ Հայր իմ սիրեսցէ զնա, եւ առ նա եկեսցուք եւ աւթեվանս առ նմա արասցուք։ 321 Լսես, իբր ի սիրելիսն զնա բնակակցելո իւր էասաց, եւ զինքն եւ զԱստուած Հայր. արդեաւք եւ զինքն թափեցեալ կարծեսցուք եւ զնմանն համբ[եր]ել զնուաստութիւն՝ զՈրդւոյ եւ զծառային կերպարան առնուլ, զի զսիրչացն զնա զանձինս իւր առնէ վանս։ 322 Զինչ իսկ ոգին բնակեալ ի մեզ. արդեաւք եւ նա զներմարդութեանն ի բաց լնու զտնաւրէնութիւն, զոր ի ձեռն միայնոյ Որդոյն գործեցեալ ասեմք՝ ամենեցուն փրկութեան սակս եւ կենդանութեան։ 323 Տար ի բաց յայսպիսի աւելորդէ եւ իմանաստէ ամենեւին ունայնաբանութենէ։ 324 Նուաստացոյց այսուհետեւ զինքն՝ ի կերպի եւ ի հանգիտութեանն Աստուծոյ եւ Հաւր Բանն, յորժամ եղեալ մարմին, ըստ որում ասէ Յովհաննէս. Ծնանի ի կնոջէ որ ծնելութիւնն ունէր զ՚ի յԱստուծոյ եւ ի Հաւրէ, եւ զըստ մեզն համբերեաց կրել վասն մեր։    325 Յետոյ։    326 Այսպէս իմասցիս զ՚ի յԱստուծոյն բուսեալ Բան զկամաւորն համբերեալ զթափումն. այսպէս նուաստացոյց զինքն, զկերպ ծառայի առեալ ըստ բնութեանն իւրում ազատն. այսպէս զսերմանէն Աբրահամու բռնահարեաց եւ հաւասարեաց արեան եւ մարմնոյ. զի թե մարդ իմանի ըստ մեզ սոսկ, իբր միւսոյ քան զինքն բնականապէս բռնահարեաց՝ զսերմանէ Աբրահամու, եւ իբր իւրում մարմնոյ հաւասարեալ ասի, զի եւ ըստ ամենայն եղբարց նմանել։ 327 Բռնահարեաց այսուհետեւ զսերմանէ Աբրահամու եւ հաւասարեաց արեան եւ մարմնոյ Աստուծոյ Բանն, զի մի միայն գայցէ մերկ Աստուած, այլ մարմին առեալ երեւեսցի մարդութեամբ եւ մարմնովն, եւ է Աստուած։1 Երանելոյն Կիւրղի, եպիսկոպոսի Աղէքսանդրու, մեկնութիւն հաւատոյ, որ ՅԺԸ. իցն։    2 Հաւատամք ի մի Աստուած։    3 Հաւատալ ասացին ի մի Աստուած, իբրեւ անդստին իսկ ի հիմանց շարժելով զհեթանոսացն փառս. Որք զանձինս առ իմաստունս ունէին՝ յիմարեցան եւ փոխեցին զփառս անապականին Աստուծոյ ի նմանութիւն ապականացու պատկերի մարդոյ եւ թռչնոց եւ չորքոտանեաց եւ սողնոց, եւ երկիրպագին արարածոց, եւ ոչ Արարչին, եւ աշխարհական տարերց ծառայեցին, կարծելով, թէ բազում եւ անթիւք իցեն աստուածք. ապա ուրեմն ի ջնջումն բազմաստուածութեանն մոլորութեանն ի մի Աստուած անուանեն՝ զհետ երթալով ամենայն ուրեք Աստուածեղէն Գրոց, եւ զճշմարտութեանն գեղ ամենեցուն, որ ի ներքոյ արեգական՝ նշանակ։ 4 Զայս իմաստունն Մովսէս արար յայտ՝ ասելով. Լուր, Իսրայէլ. Տէր Աստուած քո Տէր մի է. եւ նա, որ ամենեցուն ազգագործն է եւ Տէր՝ ուրեմն ասէ. Ոչ եղիցին քեզ աստուածք աւտարք բայց յինէն. այոյ, այլ եւ ձայնիւ սրբոց մարգարէիցն գոչէ. Ես Աստուած առաջին եւ ես յետ այսորիկ, եւ ոչ գոյ այլ բայց յինէն։ 5 Կարի գեղեցիկ ամենագով հարքն, հիմն արկանելով հաւատոյն՝ զպատշաճականն խորհել եւ ասել, թ[է] մի է եւ միայն ճշմարտութեամբ Աստուած, հաւատալ ասացին ի մի Աստուած։    6 Ի Հայր ամենակալ։    7 Անուանեն զնա եւ Հայր ամենակալ, զի միանգամայն ընծայիցի ընդ Հաւր յայտնութիւն Որդւոյ, վասն որոյ է Հայր առընթերակցին եւ միասնականին. քանզի ոչ եթե ժամանակաւ եղեւ Հայր, այլ էր, որպէս էրն, եւ է միշտ՝ այսինքն է Հայր, անդր ուրեմն ի վերագոյն եղելոցս եւ յաւելագոյն բարձրութիւնս. քանզի եւ տիրելն եւ իշխելն ամենեցուն այսպէս լուսաւորագոյն եւ անզուգական նմա զփառս բաժանէ։    8 Յարարողն երկնից եւ երկրի։    9 Ի նմանէն ասին եղեալ որ ինչ յերկինս եւ որ ինչ յերկրի զամենայն, զի աստի անբուսական բնութիւնն նորա առ ամենայն արարածս իմանացէ. քանզի անհամեմատ առաւելութիւն է Արարչի եւ արարածոց՝ անեղելոյ եւ եղելոյ բնութեան, որ ընդ լծով ծառայութեան եւ որ ի տէրունական պատիւսն գեղեցկացեալ, աստուածաբար եւ ի վեր քան զաշխարհ հասեալ փառաց։ 10 Զորդւոյ անուն յիշեալ, զի մի կարծիցէ ոք հասարակ անունն նմա բաժանել, որ կարգիցէ արդեաւք եւ ի մեր վերայ. քանզի կոչիմք եւ մեք որդիք։ 11 Կարի հանճարեղագոյնք զկնի ածեն Որդւոյն անուան, որ ով մանաւանդ է տեսանել զնորա պատուոյն պայծառութիւնն ի վեր քան զարարածս՝ ըստ բնութեանն գոյութեան։    12 Ծնեալ, եւ ոչ արարեալ։    13 Անզուգական գոյութեամբ ընդ արարածս իմանալով զնա, վասն ոչ լինելոյն, այլ հաստատեալքն մանաւանդ ի ծնեալն ի գոյութենէ Աստուծոյ եւ Հաւր՝ անժամանակ եւ առանց իմանալոյ. քանզի էր Բանն ի սկզբանէ. ապա եւ ծննդեանն մտերմութիւն մարմնապէս ասացին, եւ այս վասն պիտոյական եւ կարգի գեղեցիկ նշանակելոյ։    14 Աստուած յԱստուծոյ ծնեալ    ասացին զՈրդի։ 15 Իւր ծնունդն ամենեւին ճշմարիտ է. անդ ամենայն իրաւք զկնի երթայ զարժանն խորհիլ եւ ասել, եթե ոչ աւտար է ի գոյութենէ Ծնաւղին Ծնեալն, այլ նորին իսկ. զի եւ ի նմանէ է, որպէս եւ նմա վայել է ըստ արժանական բանի։ 16 Զի ոչ եթե ըստ մարմնոյ ծնանիցի անմարմինն, այլ այսպէս մանաւանդ՝ լոյս ի լուսոյ. զի եւ ի ծագելում լուսոյ ճառագայթեալ լոյսն իմանացի եւ ի նմանէ ըստ անճառ եւ պատում ելից, եւ ի նմին ըստ միաւորութեան, եւեւ ի նմին իսկ բնութեամբ։ 17 Քանզի այսպէս լինել ասեմք ի Հաւրէ զՈրդի եւ յՈրդւոջ զՀայր, գրե եւ Որդի ի յիւրում բնութեան եւ փառս զիւր Ծնաւղն. քանզի ասացեալ յայտնապէս ցՍիմոն յիւրոց աշակերտացն, Փիլիպոս էր այն. Ոչ հաւատաս, եթե ես ի Հաւր եմ եւ յիս Հայր. որ ետես զիս, ետես զՀայր իմ. ես եւ Հայր իմ մի եմք։ 18 Եթե այդպէս՝ միասնական է Որդի Հաւր. ըստ այս աւրինակի Աստուած յԱստուծոյ ճշմարտէ ծնեալն հաւատա։ 19 Այլ զծննդեան անուն գտցուք եդեալ եւ ի վերա արարածոց. ըստ այնմ ասեմ. Որդիս ծնա եւ բարձրացուցի, վասն այնորիկ յարենէն Իսրայելի ասացեալ յԱստուծոյ, այլ շնորհաց կարգի զայսպիսի կոչումն շահի եղեալն. [ի]սկ ի բնութեան Որդոջ ըստ ի կիր առնելոյ ոչինչ ամենեւին յայսպիսեացս գտցի, այլ ճշմարիտ ամենայն. եւ վասն այսորիկ միայն յամենեցունց՝ Ես եմ, ասէ, ճշմարտութիւն, որպէս զի՝ թեեւ ծնունդ եւ թե որդիութիւն ի նմա ասիցէ, ստաբանութիւն ինձ լինել ամենեւին ոչ գտցի. քանզի նա է ճշմարտութիւն։ 20 Զուշացուցեալ ամրացուցանեն այսուհետեւ զոգիս մեր ամենագով խորհրդացոյցքն՝ Հայր եւ Որդի եւ ծնունդ ամենայն ուրեք անուանելով։    21 Լոյս ի լուսոյ ծագեալ    ասացին. զի եւ զանմարմնութիւն եւ զպարզականութիւն միաւորութեան ծնունդս ունիցի, եւ զառ ի նմանէն եւ զնոյն, եւ ոչ այլ ոմն որիշ ինքներեսութեամբ իմանացէ։ 22 Զի Հայր է Հայր, եւ ոչ Որդի. եւ Որդի ծնեալ, եւ ոչ Հայր, եւ ի նմին իսկ բնութեան առանձինն ոք լինել, որ էն։ 23 Ամենեցուն Արարիչ՝ երեւելեաց եւ աներեւութից, ցուցեալ զՀայր՝ Որդւով արարեալ զամենայն ասացին, ոչ նուազութիւն ի փառսն, իբրեւ զվիճակ ինչ պատշաճական՝ բաժանելով։ 24 Ա՜ւն անդր ի բաց. ուր արդեաւք ամենեւին փոքր եւ մեծ իցէ տեսանել ի նմին միում գոյութեան. այլ որպէս թէ Աստուծոյ եւ Հաւր ոչ էր առանձինն ինչ գործել եւ ի չգոյէ ի գոյ ածել, բայց եթե Որդով եւ Հոգով, իբրեւ զաւրութեամբ եւ իմաստութեամբ իւրով. քանզի գրեալ է թէ՝ Բանիւ Տեառն երկինք հաստատեցան եւ հոգով բերանո նորա ամենայն զաւրութիւնք նոցա։ 25 Այո, այլ եւ ամենասուրբն Յովհաննու ասացեալ թէ՝ Ի սկզբանէ էր Բանն, եւ Բանն էր առ Աստուած, եւ Աստուած էր Բանն, զկնի ած թափեաց կարի գեղեցիկ եթե՝ Ամենայն ինչ նովաւ եղեւ եւ առանց նորա եղեւ եւ ոչինչ։ 26 Միասնական այսուհետեւ եւ զուգափառ եւ հասարակագործ Հաւր զՈրդի ցուցեալ՝ յիշեն կարի աւգտակարագոյնս զմարդկութիւնս նորա, եւ զմատակարարութիւն խորհրդաւոր հանդերձ մարմնովն յայտ յանդիման կացուցեն. գիտացեալ այսուիկ՝ կատարելագոյն եւ անկարաւտ հաւատոց աւանդութիւն երեւեալ տեսանի։ 27 Քանզի ոչ միայն այն բաւական է հաւատացելոյն, առ ի նմա զմտաւ ածելն եւ խորհելն զայն միայն, եթէ Աստուած յԱստուծոյ ծնեալ է, ի Հաւրէ՝ միասնական նմին եւ կերպարան զաւրութեան նորա, այլ կարեւորագոյն է գիտել ընդ այնոսիկ եւ զայն եւս, որպէս զի վասն ամենեցուն փրկութեան եւ կենդանութեան զիջուցեալ զինքն յունայնութեան՝ էառ զկերպարանս ծառայի եւ ել մարդ ծնեալ ըստ մարմնոյ ի կնոջէ։ 28 Վասն այսորիկ ասեն։    29 Որ վասն մեր մարդկան եւ վասն մերոյ փրկութեան իջեալ եւ մարմնացեալ եւ մարդացեալ։    30 Տես, թէ զիա՜րդ գեղեցիկ աստիճատշաճական եւ արժանական կարգի յառաջ խաղա բանն նոցա. իջանել ասացին, զի այսոսիկ իմասցուք զայն, որ ի վեր է քան զամենայն բնութեամբ եւ փառաւք. զնա զիջեալ վասն մեր՝ ի կամելն, ասեմ, զառ ի մեր նմանութիւնն գոլ եւ ծագել աշխարհի հանդերձ մարմնովն։ 31 Քանզի գրեալ է ի գիրս Սաղմոսաց. Աստուած յայտնապէս եկեսցէ. իմանալի է, թէ կամիցի ոք, արդեաւք աստ այլում աւրինակի էջն, որպէս յերկնից եւ ի վերուստ, եւ կամ եթե ի նմանէ իսկ ի Հաւրէ. քանզի բարբառաւք, որ ըստ մեզ եւ որ ի վեր քան զմիտս է, սովորութիւն է յայտնել Աստուածեղէն Գրոց։ 32 Ասաց ուրեմն Քրիստոս՝ այսպէս խաւսեցաւ ընդ սուրբ աշակերտսն. Ելի ի Հաւրէ եւ եկի յաշխարհ, դարձեալ թողում զաշխարհ եւ երթամ առ առաքիչն իմ. զկնի այնորիկ եւ այլ եւս. Ես ի Հաւրէ ելի եւ եկի։ 33 Գրե եւ զարմանալին Յովհաննէս եթե՝ Ի վերուստ եկեալն ի վեր է քան զամենեսեան։ 34 Արդ, այն, որ էրն ի բարձրանագոյն առաւելութիւնսն եւ ի վեր քան զամենեսին՝ գոյութեամբ իւրով, որ եւ ի նմին իսկ բնութեամբ առ ի նմին իսկ պսակեալ, ոչ յափշտակութիւն համարեցաւ զլինելն հաւասար Աստուծոյ, այլ զինքն ունայնացոյց՝ զկերպ ծառայի էառ եւ ի նմանութիւն մարդկան եղեալ, եւ կերպարանաւք գտեալ իբրեւ զմարդ, խոնարհեցոյց զինքն. վասն զի Աստուած էր Բան, ի մարմինս միացաւ ի մեր, մնաց եւ այնպէս Աստուած։ 35 Այսու աւրինակաւ սքանչելին Պաւղոս զԱստուած ի նմանութիւն մարդկան եղեալ ասէ եւ գտեալ իբրեւ զկերպարանաւք մարդ. քանզի Աստուած էր, որպէս եւ ասացի՝ տեսլեամբ իբրեւ զմեզ, եւ ոչ առանց հոգւոյ առեալ զմարմինն, որպէս թուեցաւ ոմանց ի հերձուածողացն, այլ հոգէկան, մանաւանդ հոգի բանաւոր։ 36 Արդ, զնա ուրեմն, որ ի գոյութենէն Հաւր եղեալ Բան եւ Որդի Միածին՝ զԱստուածն ճշմարիտ, յԱստուծոյ ճշմարտէ, զլոյսն ի լուսոյ, որով ամենայն ինչ եղեւ, իջեալ ասացին հարքն մեր՝ մարմնացեալ եւ մարդացեալ, այսինքն յանձն առեալ զծնանելն ըստ մարմնոյ ի կնոջէ եւ յառաջ գալ տեսլեամբ մարմնով ըստ մեզ. քանզի այն է մարդանալն։ 37 Արդ, մի Տէր է Յիսուս Քրիստոսն, նոյն Միածինն Բանն Հաւր՝ եղեալ մարդ, ոչ ի բաց եդեալ զգոլն որ էն. քանզի եկաց մնաց եւ ի մարդանալն Աստուած, եւ ի ծառայի կերպարանսն Տէրն, եւ յունայնութեան ըստ մեզ, որ լին է աստուածապէս, եւ ի տկարութեան մարմնոյ Զաւրութեանցն Տէր, եւ ի մարդկութեան չափն զիւրն ունելով որ առաւելն քան զամենայն արարածս։ 38 Որ ինչ էրն յառաջ քան զմարմինն՝ անընկէց ունի, քանզի Աստուած էր եւ Որդի ճշմարիտ, Միածին եւ լոյս եւ կեանք եւ զաւրութիւն. եւ ոչ էրն՝ զայն առաւել տեսանի վասն տնտեսութեանն, եւ իւր արար զմարմնոյնսն, քանզի ոչ այլոյ ուրուք էր, այլ նորա, մանաւանդ անճառութեամբ եւ անպատմութեամբ նմա միացեալ մարմինն։ 39 Այսպէս եւ իմաստունն Յոհաննէս մարմին եղեալ ասէ զԲանն. եղեւ մարմին, ոչ փոփոխումն ինչ եւ շրջումն, կամ այլայլումն, ի մարմնոյ բնութիւն դարձեալ. այլ ոչինչ զանգուած կամ խառնուած եւ, ըստ փասքսելոյն ոմանց՝ յարումն բնութեան համբերեալ. քանզի անհնարին է, վասն զի ըստ բնութեանն անշրջական է եւ անայլայլելի, ի մարմին մանաւանդ, որպէս եւ անձնականասցի հոգի բանաւոր՝ ի կուսական եւ յանարատ մարմնոյն առեալ եւ ինքեան զնա միացուցեալ։ 40 Սովորութիւն է Աստուածաշունչ Գրոց թերեւս եւ ի մարմնոյ միայն զբովանդակ մարդն նշանակել. Հեղից, ասէ, ի հոգւոյ իմմէ ի վերայ ամենայն մարմնոյ. քանզի ոչ եթե մարմնոց անհոգւոց բանական հոգւովն զշնորհն Հոգւոյն Սրբոյ զեղուլ խոստանայր Աստուած, այլ մանաւանդ մարմնոց ի մարմնոյ եւ յոգւոյ բովանդակելոց։ 41 Թե այդպէս է ուրեմն, եթե ոչ Բանն զգոլն որ էրն եղեւ մարդ, այլ ի նմանութեանն ըստ մեզ երեւեալ՝ եկաց մնաց Բան, եւ ոչ եթե նախ մարդ իմանայցի Քրիստոս եւ այսպէս յառաջ եկեալ ի լինել Աստուած, այլ Աստուած Բանն եղեւ մարդ, զի ի նմին իմանասցի Աստուած, միանգամայն եւ մարդ նոյնն։ 42 Այլ որք զնա յերկուս որդիս բաժանեն եւ ժպրհին ասել, եթե զմարդն, որ ի զաւակէն Դաւթի, յինքն յարեաց Աստուած Բանն եւ ետ նմա ի Բանն եւ ետ նմա ի պատուոյն եւ ի փառացն եւ յորդութեանն արժանաւորութենէ, եւ պատրաստեաց զնա համբերել խաչի, մեռանել եւ կեալ, եւ վերանալ յերկինս եւ ընդ աջմէ Հաւր նստել, զի երկիրպագիցի յամենայն արարածոց, ընծա յԱստուծոյ զպատիւսն։ 43 Նախ երկուս որդիս ասեն, ապա եւ զխորհրդեանն զաւրութիւնն զառածանեն տգիտութեամբ. քանզի ոչ եթե ի մարդոյ եղեւ Աստուած Քրիստոս, որպէս եւ ասացին, այլ Աստուած եղեւ մարմին, այսինքն է մարդ, եւ ունայնացեալ ասի, որպէս զի յառաջ քան զունայնանալն զլիութիւնն ունելով յիւրում բնութեանն, ըստ որում իմանի Աստուած, եւ ոչ եթե յունայնութենէ ի լիութիւն եկն. խոնարհեցոյց զինքն ի բարձրութեանցն աստուածականաց՝ յանճառ փառացն, եւ ոչ եթե խոնարհ մարդ ոք փառաւորեալ. եւ առ զկերպ ծառայի իբրեւ զազատ. եւ ոչ եթե ծառայ ոք յազատութեան փառս վազեաց. ի նմանութիւն մարդկան եղեւ, որ ի կերպարանս եւ ի հաւասարութեան Հաւր, եւ ոչ եթե մարդ էր եւ զնմանողն լինել Աստուծոյ մեծացաւ հաղորդաբար։ 44 Ընդէր այսուհետեւ փոխեալ շրջեն զմատակարարութեան բանս եւ խառնակեն զճշմարտութիւնն, հակառակ կալով ամենայն Աստուածաշունչ Գրոց, որք Աստուած ճշմարիտ գիտեն ի մարդկութեան զՈրդի եւ մի անուանեն զնա ամենայն ուրեք։ 45 Քանզի եւ յԱշխարհարարութեանն գիրս գրեաց Մովսէս. յորժամ անցոյց սքանչելին Յակոբ զմանկունս իւր ընդ հեղեղատ եւ մնաց միայն, կռուէր այր ոմն ընդ նմա մինչեւ յառաւաւտն. եւ կոչեաց Յակովբ զանուն տեղւոյն այնորիկ Տեսիլ Աստուծոյ. Քանզի տեսի, ասէ, զԱստուած դէմ յանդիման, եւ ապրեցաւ անձն իմ. ծագեաց ի նմա արեգակն, յորժամ էանց ընդ Տեսիլն Աստուծոյ, եւ Յակովբ կաղայր ի բարձէն իւրմէ։ 46 Յառաջագոյն ցուցանէր նահապետին Աստուած, եթե ի մարդանալն ըստ ժամանակաց Միածին Բանի նորա կռուակից ունիցի զԻսրայէլ, եթե ոչ ուղղաքայլեն վասն սորա, այլ կաղան ըստ այնմ, որպէս եւ նոյնն իսկ ասաց քնարաւ երգաւղին. Որդիք աւտարաց ստեցին ինձ. որդիք աւտարաց հնացան ի շաւղաց իւրեանց։ 47 Թուի ինձ, թէ զայս նշանակեաց ի կաղալն Յակովբայ ի բարձէն իւրմէ. այլ սակայն դու զայն տես՝ մարդոյ կռուելոյ ընդ նմայ, տեսանել զԱստուած դէմ յանդիման, եւ տեսիլ անուանէ զնա Աստուծոյ. քանզի մնաց Աստուած Բանն, եւ յորժամ մարդ եղեւ՝ ի կերպի Հաւր. ըստ մտաւոր կերպարանաց ասեմ, քանզի ըստ ամենայնի իսկ անփոփոխումն զոր ունի՝ ասաց ցՓիլիպպոս, նկարագիր զաւրութեանն Հաւր զինքն ցուցանելով եւ հանդերձ մարմնովն. Որ ետես զիս՝ ետես զՀայր իմ։ 48 Եւ վասն զի զոմն ի ծնէ կոյր բժշկեաց, գտեալ զնա ի տաճարին, Դու հաւատաս, ասէ, յՈրդի Աստուծոյ, եւ նորա առ այս ասացեալ. Ով է, Տէր, զի հաւատացից ի նա, պատասխանի ետ ասելով. Եւ տեսեր զնա, եւ որ խաւսիս ընդ քեզ՝ նա է. ետես զնա կոյրն ոչ մերկ եւ ոչ անմարմին, այլ մանաւանդ ըստ նմանութեան մերում, եւ հաւատաց յայն, զոր ետեսն, ոչ իբրեւ յորդի ընդ որդւոյ միացեալ, այլ իբրեւ ի մի բնութեան եւ ճշմարտութեամբ, ոչ առանց մարմնոյ ծագեալ որոց յերկրի։ 49 Այլ եւ սքանչելին Մովսէս յաւրհնութիւնսն ասէ. Տուք Ղեւեայ զյայտնութիւնս նորա զճշմարտութիւնս նորա առն անարատի. զի փորձեցին զնա ի փորձութեան, բամբասեցին զնա ի վերայ ջուրցն հակառակութեան. որ ասէ ցհայր իւր եւ ցմայր. Ոչ տեսի զքեզ, եւ զեղբայր իւր ոչ ծանեաւ։ 50 Հրամայեաց ամենեցուն Աստուած զպճղնաւորն լինել Ահարոնի՝ յազգի ազգի անգուածոյ զգեստ վայելչական միայն քահանայութեանն որոշել, եւ առ լանջաւքն քահանային ականք. աւրինակաւ ի ձեռն այսոցիկ ցուցանէր սրբոց առաքելոցն պար՝ շուրջ փայլեալ զԷմմանուէլիւ, որ է յայտնութիւն եւ ճշմարտութիւն. քանզի յայտնեաց մեզ ճշմարտութիւնն, որ ի ստուեր եւ յաւրինակս մեկուսեցուցեալ զպաշտաւնն։ 51 Եւ զի եղեւ մեզ քահանայապետ Միածին Բանն Աստուծոյ, յորժամ եւ մարդն եղեւ զիարդ իցէ յերկուանալ, գրելով այսպէս սքանչելոյն Պաւղոսի. Նկատեցէք զառաքեալն եւ զքահանայապետ խոստովանութեան նորա զՅիսուս, հաւատարիմ եղեալ Արարչին իւրում. քանզի քահանայապետութեանն պատիւ մարդկութեան չափոցն յիրաւի ոչ դէպ ինչ թուիցի եւ նուազ ինչ Բանին բնութեան եւ փառաց. այլ եթե անպատշաճ ինչ՝ հանդերձ մարմնական տնաւրէնութեամբն, քանզի նորա եղեն մարմնականքն. Տուք այսուհետեւ Ղեւեայ, այսինքն է քահանայի, զյայտնութիւնն եւ զճշմարտութիւնն. եւ որում առն արդեւք եւ կամ Ղեւեայ, յայտնագոյնս արար, ասելով եթե՝ առն անարատի. քանզի ոչ արար մեղս Տէր մեր Յիսուս Քրիստոս։ 52 Այլ եւ երանելի Պաւղոս գրէ վասն նորա. Այսպիսի վայել էր մեզ քահանայապետ՝ սուրբ, անմեղ, անարատ, զատեալ ի մեղաւորաց եւ բարձրագոյն քան զերկինս եղեալ։ 53 Զնա փորձեցին ի փորձութեանն, բամբասեցին ի վերայ ջուրցն հակառակութեան. ո չքնաղ եւ սքանչելի իրաց. այր ասացեալ զնա՝ վաղվաղակի Աստուած երեւեցոյց. զոր բարկացոյցն եւ փորձեաց Իսրայէլ յանապատին եւ ի ջուրսն հակառակութեան։ 54 Եւ հաւատարմացուսցէ զասացեալսն սաղմոսերգուն Դաւիթ եթե՝ Պատառեաց զվէմ յանապատին եւ արբոյց զնոսա, որպէս ի խորոյ մեծէ. եւ հան ջուր ի վիմէն եւ իջոյց որպէս գետ զջուրսն։ 55 Եւ զինչ յետ այսորիկ. եւ փորձեցին զնա ի սիրտս իւրեանց, եւ չարախաւսեցին զԱստուծոյ եւ ասացին. Միթէ կարիցէ Աստուած պատրաստել սեղան յանապատին. զի եհար զվէմն, եւ հոսեցան ջուրք եւ ուղք հեղեղեցան. եւ միթէ հաց կարէ տալ, կամ պատրաստել սեղան ժողովրդեան իւրոյ։    56 Արդ, միտ դիր, եթէ զիարդ բանբասեն զսքանչելագործն Աստուած. զոր եւ այրն ասէ Մովսէս, զայս իմացեալ երանելւոյն Պաւղոսի, եթե՝ Ըմպէին ի հոգեւոր վիմէն, որ երթայր զհետ նոցա, եւ վէմն էր ինքն Քրիստոս։ 57 Թէ այդպէս է, ապա ուրեմն բամբասեալ այրն նա էր՝ այն, որ չեւ եւս մարմնացեալ փորձեալ յԻսրայէլէ։ 58 Եւ զի ոչ այլ ոք որդի էր, որ յառաջ քան զմարմին, եւ այլ ոք յետ նորա, որ ի զաւակէ Դաւթի, որպէս յանդգնեցան ասել ոմանք, այլ միեւնոյն ինքն՝ յառաջ քան զմարմնանալն մերկ Բանն, եւ յետ ծննդեանն ի սուրբ Կուսէն մարմնացեալ եւ մարդացեալ, որպէս գրեցին սուրբ հարքն, այլով դարձեալ նշանակելովն հաստատեաց Մովսէս. իբր եթե հարցեալ ուրուք, կամ ուսանել կամեցեալ, թէ վասն որոյ առն եղեւ բանն, զոր փորձեալ եւ բամբասեալ ասէ յԻսրայէլէ, ոչ միայն այսչափ, այլ գրեթէ ձեռն ձգեալ՝ մատամբ ցուցանէ զՅիսուս եւ ասէ. Որ ասէ ցհայր իւր եւ ցմայր իւր՝ ոչ տեսի զքեզ, եւ զեղբարսն իւր ոչ ծանեաւ։ 59 Յիշեմք զգրեալն միոյ ուրուք յաւետարանչանցն, որպէս զի յուսուցանելն երբեմն Քրիստոս զխորհուրդս արքայութեանն, եւ կային առ դրան նորա մայրն եւ եղբարքն նորա, եւ ապա ընթացեալ միոյ ուրումն յաշակերտացն՝ ասացեալ. Ահա մայր քո եւ եղբարք կան արտաքոյ եւ տեսանել զքեզ կամին, ձգեալ զձեռն իւր յաշակերտսն՝ ասաց. Մայր իմ եւ եղբարք սոքա են, որ լսեն զԲանն Աստուծոյ եւ առնեն. զի որ ոք արասցէ զկամս Հաւր իմոյ, որ յերկինս է, նա է իմ եղբայր եւ քոյր եւ մայր։ 60 Թուի ինձ, թէ ասիցէ զոր ասացն Մովսէս. Որ ասէ ցհայր իւր եւ ցմայր՝ ոչ տեսի զքեզ, եւ զեղբարս իւր ոչ ծանեաւ։ 61 Այո, այլ եւ ամենիմաստն Դանիէլ նմանութեամբ ըստ մեզ տեսանել ասէ զՄէնածին Բանն Աստուծոյ. քանզի տեսանել ասէ զՀինաւուրցն նստեալ յաթոռ, եւ բիւրս բիւրուց յառաջի կացեալ եւ հազարս հազարաց պաշտաւնէից. եւ յետ սակաւ միոյ այսոցիկ ածէ, թափէ։ 62 Տեսանէի տեսլեան գիշերոյ, եւ ահա ընդ ամպս երկնից իբրեւ Որդի Մարդոյ եկեալ, եւ մինչեւ ի Հինաւուրցն էհաս, առաջի նորա մատուցաւ, եւ նմա տուաւ պատիւ եւ արքայութիւն, եւ ազգք եւ լեզուք նմա ծառայեսցեն։ 63 Ահա դարձեալ յայտնագոյնս եւ լուսաւորագոյնս՝ վերանալով առ երկնաւորն Հայրն եւ Աստուած, ետես զԵմմանուէլ. քանզի ամպն կալաւ զնա, զոր եւ ոչ մարդ լոկ, այլ իբրեւ զՈրդի Մարդոյ ասէ, քանզի Աստուած էր ի նմանութիւն ըստ մեզ եղեալ մարդ։ 64 Այսպէս իմացեալ երանելոյն Պաւղոսի՝ ի նմանութիւն մարդկան ասէ լինել զնա եւ գտանել կերպարանաւ իբրեւ զմարդ, եւ ի նմանութիւն մարմնոյ մեղաց երեւելոյ յերկրի։ 65 Ապա եթե մարդ ոք էր, յարմամբ առ Աստուած իբրեւ զԱստուած պատուեալ, ասէր արդեւք մարգարէն՝ իբրեւ զԱստուած, կամ իբրեւ զՈրդի Աստուծոյ տեսեալ զեկեալն ընդ ամպս երկնից. այլ ոչ զայս ասէ, այլ մանաւանդ զայն, եթե իբրեւ զՈրդի Մարդոյ. գիտէ ուրեմն, եթե Աստուած է եւ ի մարմնաւորութեանն Որդի, թեպէտ եւ ի նմանութիւն մարդկան եղեալ՝ ըստ Պաւղոսի բարբառոյն. սակայն եւ մարմնով երեւեալ՝ ի Հինաւուրցն եհաս, այսինքն է՝ յիւրոյին Հաւր ել յաթոռ, եւ ամենայն ազգք եւ լեզուք նմա ծառայեցին։ 66 Եւ այս արդեաւք ի նմանէ էր ասացեալ. Հայր, փառաւորեա զիս փառաւքն, զոր ունէի յառաջ քան զլինելն աշխարհի առ ի քէն։ 67 Եւ զի մարմնացեալ Բանն Աստուծոյ աթոռակից է եւ զուգափառ Աստուծոյ եւ Հաւր եւ յետ մարմնոյն՝ իբրեւ զմի Որդի, եւ յորժամ եղեւ մարդ՝ յայտնագոյնս ցուցանէ ամենիմաստն Պաւղոս. Այսպիսի ունիմք քահանայապետ, որ նստաւ ընդ աջմէ մեծութեանցն ի բարձունս։ 68 Այո, այլ եւ նոյն իսկ Տէր մեր Յիսուս Քրիստոս, ի հարցանել զնա Հրէիցն, եթե նա իցէ ճշմարտութեամբ Քրիստոսն, Եթե ասացից, ասէ, ձեզ՝ ոչ հաւատայք. եթե հարցից՝ ոչ պատասխանէք. յայսմհետէ լիցի Որդի Մարդոյ նստեալ ընդ աջմէ զաւրութեանց Աստուծոյ։ 69 Ապա ուրեմն յաստուածութեան աթոռսն եւ ի մարդանալն զՈրդի տեսանէր սրբոց մարգարէիցն գունդն։    70 Տեսցուք եւ զՆորոյ Կտակարանացս քարոզ, զառ ի ներքոյ արեգական խորհրդացոյցսն, որոց ինքն Քրիստոս ասաց. Ոչ եթե դուք իցէք, որ խաւսիցիք, այլ Հոգի Հաւր ձերոյ, որ խաւսիցի ի ձեզ։ 71 Գտցուք այսուհետեւ ասացեալ սքանչելի Մկրտչին. Զկնի իմ գայ այր, որ առաջի իմ եղեւ, զի առաջին իմ էր. եւ զիարդ արդեաւք, որ զկնի նորա երթայր՝ առաջի նորա էր. եւ զի կրտսեր էր ըստ մարմնոյն ժամանակաց Քրիստոս քան զՅովհաննէս, զիարդ ոչ իցէ ամենեցուն յայտնի։ 72 Զինչ ոք արդեաւք ասիցէ առ այս. ելոյծ մեզ զխնդիրն ինքն իսկ Փրկիչն. ասաց ուրեմն՝ ընդ Հրէայսն խաւսելով. Ամէն ասեմ ձեզ, յառաջ քան զլինելն Աբրահամու եմ ես. քանզի էր յառաջ քան զԱբրահամ աստուածապէս, իմանի եւ յետոյ քան զնա, ըստ որում երեւեցաւն մարդ։ 73 Եւ դարձեալ Հաւրն եւ Աստուծոյ գոչելով յայտնապէս. Զփառս իմ այլում ոչ տաց, քանզի Աստուած ոք բաց ի նմանէ չիք. ասաց մեզ Քրիստոս. Յորժամ եկեսցէ Որդի Մարդոյ փառաւք Հաւր իւրոյ՝ հանդերձ հրեշտակաւք սրբովք. Որդւոյն Մարդոյ ակն ունել իջանել յերկնից։ 74 Գրէ դարձեալ ամէնիմաստն Պաւղոս. Երեւեցան շնորհն փրկչական ամենայն մարդկան, խրատելով զմեզ, զի ուրացեալք զամպարշտութիւն, զաշխարհական ցանկութիւն, զգաստութեամբ եւ արդարութեամբ կեցցուք, յաշխարհիս յայսմիկ, ակն կալեալ երանելի յուսոյն եւ յայտնութեան փառաց մեծին Աստուծոյ եւ Փրկչին մերոյ՝ Յիսուսի Քրիստոսի։ 75 Ասաց ուրեմն եւ այլուր, վասն որոյ յարենէն Իսրայեղի զխաւսսն արարեալ, եթե՝ Նոցա են աւետիքն եւ աւրէնսդրութիւնն եւ կտակարանքն, եւ ի նոցանէ ըստ մարմնոյ Քրիստոս, որ է ի վերայ ամենեցուն Աստուած՝ աւրհնեա՜լ յաւիտեանս, ամէն։    76 Որովհետեւ այդ այդպէս է, ապա ի շաւիղս սրբոց հարց խոստովանութեան առանց խոտորելոյ գնացեալ՝ զծնեալն ի յԱստուծոյ Հաւրէ զՈրդին Միածին մարմնանալ եւ մարդանալ, չարչարել եւ մեռանել եւ յերրորդ աւուր յառնել ի մեռելոց. քանզի անչարչար է ընդ անգի իւրոյ բնութեանն Աստուած Բանն, եւ ոչ այնպէս ոք յիմարեսցի, որպէս թէ համարեսցի չարչարանաց ընդունիչ լինել զայն, որ ի վեր քան զամենայն բնութիւնս է. այլ վասն զի եղեւ մարդ՝ իւր արարեալ միաւորեաց զմարմինն, որ ի սրբոյ Կուսէն, այսու աւրինակաւ մարմնովն չարչարել մարդաբար ասեմք՝ զայն, որ ի վեր է քան զչարչարանս իբրեւ զԱստուած։ 77 Զի թէ Աստուած էր եւ եղեւ մարդ, չթողեալ ամենեւին զլինելն Աստուած, եւ թէ եղեւ արարածոցս մասն, եւ եկաց մնաց ի վեր քան զարարածս. եթե աւրինադիր էր իբրեւ զԱստուած, եւ եղեւ ընդ աւրինաւք, եւ տակաւին եւս աւրինադիր է. եւ եթե Տէր է աստուածաբար, եւ ի կերպ ծառայի եղեւ, եւ անընկէց ունի զտէրութեանն պատիւ. եւ եթե Միածին էր, եւ եղեւ անդրանիկ ի բազում եղբարս, եւ տակաւին Միածին է, զինչ զարմանալի է, թէ մարմնովն չարչարեալ մարդապէս։ 78 Քանզի եւ ամէնիմաստն Պաւղոս՝ Որ ի կերպարանս եւ ի հաւասարութեան Հաւր էր Բանն, զնա հնազանդ լինել մահու չափ եւ մահու խաչի։ 79 Դարձեալ եւ ի միւսումն եւս յաւելոյր թղթոյն վասն նորին, ասէ. Որ է պատկեր աներեւութին, անդրանիկ ամենայն արարածոց, զի ի նա հաստատեցաւ ամենայն, որ ի յերկին եւ յերկրի, եւ նա է յառաջ քան զամենեսին, եւ ամենայն ի նա բովանդակեցաւ. եւ զնա տալ ասէ՝ գլուխ եկեղեցւոյ լինել եւ պտուղ ննջեցելոց եւ անդրանիկ մեռելոց։ 80 Եւ կեանք եւ կենարար է որ յԱստուծոյ Հաւրէ Բանն, քանզի եւ ի կենաց ծ[ն]եալ ի ծնաւղէն իւրմէ։ 81 Զիարդ արդեւք եղեւ անդրանիկ մեռելոց եւ պտուղ ննջեցելոց. այլ վասն զի ընդունիչ մահու մարմինսն ինքեան իւրացոյց՝ շնորհաւք Աստուծոյ, որպէս եւ ասէ ամէնիմաստն Պաւղոս. Վասն ամենեցուն զմահ ճաշակեաց՝ մարմնովն, որով հնար է չարչարել, ոչ ի բաց եդեալ զգոլն կեանս։ 82 Ուրեմն, եթե եւ ասիցէ մարմնով չարչարել՝ ոչ միայն աստուածութեանն բնութեամբն ընդունիցի զչարչարելն, այլ որպէս ասացի այժմ, զի իւրով մարմնովն ընկալաւ զչարչարանսն։ 83 Քանզի եւ երանելին Էսայի մարգարէ, մարդացեալ զԱստուած մարմնովն չարչարել գիտացեալ՝ ասաց ուրեմն վասն նորա. Իբրեւ զորոջ առաջի կտրչի անբարբառ՝ այսպէս ոչ բանա զբերան իւր. ի խոնարհութեանն դատաստան նորա բարձաւ, եւ զազգատոհմն նորա ով պատմեսցէ. զի բարձեալ են յերկրէ կեանք նորա։ 84 Եւ զի թէ էր մարդ ոք, որպէս եւ ասեն պիղծ վարդապետութեանն պատմիչք, եւ որ առանձին իմացեալ Որդի յարեաւ Աստուած ոք, զիարդ արդեաւք դժուարագիւտ էր, որ զազգն նորա կարէր պատմել. քանզի եղեւ ի զաւակէն Յեսսեայ եւ Դաւթի։ 85 Իսկ զԱստուծոյն Բանի ծնունդն, եւ կամ զծննդեանն աւրինակ՝ ո կարիցէ ասել. քանզի բարձեալ են յերկրէ կեանք նորա, այսինքն է՝ գոյութիւնն. եդ աստ փոխանակ գոյութեանն զկեանսն. քանզի ի բարձու ուրեմն շրջի եւ վերամբարձ ղուղի՝ քան զամենայն երկրաւորս անիմաց եւ անմատոյց ամենեւին մարդկան մտաց, որ վասն անճառութեանն բան։ 86 Յաւելից յասացելոյս եւս. Մի Տէր, մի հաւատ, մի մկրտութիւն, որպէս եւ ասէ սքանչելին Պաւղոս. արդ, միոյ Տեառն գոլոյ, միոյ հաւատոյ եւ միոյ մկրտութեան՝ ով է Տէրն եւ յով հաւատացաք եւ մկրտեցաք. այլ թերեւս պատշաճական համարել ասիցէ ոք արդեաւք, եթե Բանն, որ յԱստուծոյ Հաւրէ. զտէրութիւնն եւ զհաւատն նորա առ ի մէնջ՝ զնոյն կատարել եւ զփրկչական մկրտութիւնն։ 87 Քանզի այսպէս ուրեմն, սրբոց առաքելոցն ասելով՝ պատուիրեաց. Աշակերտեցէք զամենայն ազգս, մկրտելով զնոսա յանուն Հաւր եւ Որդւոյ եւ Հոգւոյն Սրբոյ։ 88 Այլ սքանչելին Պաւղոս զտէրութեանն զփառսն եւ զհաւատոց մերոց խոստովանութիւն, եւ զսրբոյ մկրտութեանն զզաւրութիւն յայտ յանդիմանակաց ցուցանէ՝ ասելով. Մի ասիցես ի սրտի քում՝ ով ելցէ յերկինս, այսինքն է՝ զՔրիստոս իջուցանել, կամ իջցէ ի խորս, այսինքն՝ զՔրիստոս հանել ի մեռելոց. այլ զինչ ասէ Գիր. մաւտ է ի քեզ բանն՝ ի բերան քում եւ ի սրտի քում. զի թէ ասիցես Տէր զՅիսուս, եւ հաւատայցես ի սրտի քում, թե Աստուած յարոյց զնա ի մեռելոց՝ կեցցես։ 89 Գրէ դարձեալ. Ոչ գիտէք, եթե որ մկրտեցաք ի Քրիստոս Յիսուս՝ ի մահ նորա մկրտեցաք. ահաւասիկ յայտնապէս զատուցանէ ճշմարտաբար զտէրութեանն եւ զհաւատոց մերոց խոստովանութիւն, եւ զնոյն ինքն սրբոյ մկրտութեանն շնորհս, եւ չարչարելն մահուամբ, եւ յարուցեալն ի մեռելոց։ 90 Արդ, արդեաւք յերկուս որդիս հաւատասցուք. արդեաւք զանց արարեալ զառ ի յԱստուծոյ Հաւրէ ճառագայթեալ Բանիւն՝ իբրեւ Որդւոյ, թող զնա, միւսումն չարչարելումն յարեսցուք զտէրութեանն զփառսն, եւ զնոյն ինքն խոստովանութիւն հաւատոցն եւ զերկնաւոր մկրտութիւնն. եւ զիարդ ոչ իցէ անմտութիւն, եւ յիմարութեան, մանաւանդ եթե առանց յերկուանալոյ մեծի ամբարշտութեան՝ այսպէս ասել կամ խորհել։ 91 Արդ, զինչ ասասցուք. մի Տէր ճշմարտութեամբ, մի հաւատ, մի մկրտութիւն. քանզի մի իսկ է Տէր եւ Որդի. ոչ զմարդ ըստ յարելոյ յինքն առ Բանն եւ հաղորդ զնա երեւեցոյց պատուոյն, եւ ետ նա յորդիութենէն եւ ի տէրութենէն իւրմէ, որպէս ասացին եւ գրեցին ոմանք՝ զառանցեալ բարբանջանաւք. այլ նոյն իսկ մարդացեալ եւ մարմնացեալ որ յԱստուծոյ Հաւրէ Բանն՝ լոյսն ի լուսոյ, ի նորա մահն մկրտեցաք. չարչարեալ նորա մարդկաբար իւրով մարմնովն, եւ մնացեալ անչարչար աստուածաբար, եւ միշտ կենդանի. քանզի կեանք է ի կենաց՝ յԱստուծոյ եւ ի Հաւրէ։ 92 Այսպէս յաղթահարեսցի մահն իշխանացեալ, վազեալ ի վերայ մարմնոյ կենաց. այսպէս եւ ի մեզ խափանի ապականութիւն եւ նորուն իսկ մահուան զաւրութիւն տկարանայ. քանզի եւ ասաց իսկ Քրիստոս. Ամէն ասեմ ձեզ, եթե ոչ կերիջիք զմարմին Որդւոյ Մարդոյ եւ արբջիք զարիւն նորա, ոչ ունիք կեանս յանձին. ապա ուրեմն կենարար է սուրբ մարմին եւ արիւնն Քրիստոսի. քանզի մարմին է, որպէս ասացին, ոչ մարդոյ ուրուք՝ հաղորդականի կենաց, այլ նորա մանաւանդ, որ ըստ բնութեանն կեանքն է։ 93 Յայտ է, թէ յայս միտս հաստատեալ եւ զսոյն խոր[հ]ի ընդ մեզ քրիստոսասէր հարցն ժողով, եւ նոյն իսկ, որ այժմ զսրբոյ եկեղեցւոյ Կոստանդնուպաւլսացոյ զաթոռն զարդարէ՝ սուրբ եւ աստուածապաշտ եղբայր մեր եւ եպիսկոպոսակից Պրոկղաս. քանզի գրեաց եւ նա առ արեւելեաց աստուածապաշտ եպիսկոպոսն սովին բանիւք. Այսպէս եւ մարմնոյ անշրջականութեամբն անտեսիլն. ծնանի ըստ մարմնոյ անսկզբնականն, զարգանա ըստ մարմնական հասակի բնութեամբ ամենակատարն, եւ չարչարանաց համբերէ վերագոյնն քան զչարչարանսն. ոչ որով էրն համբերեաց թշնամանաց, այլ որով եղեւն յանձն էառ զմարմնոյ թշնամանս։ 94 Յանդիմանեալ կշտամբի այսուհետեւ եւ չարահաւատութիւնն այնոցիկ, որք աւելի ինչ քան զայս խորհեցանն եւ գրեցին ամենայն ուրեք՝ ախտացեալք զպիղծ եւ զանհաճոյ վարդապետութեանն։    95 Յանգ հանել այսուհետեւ զբանն, որ վասն Քրիստոսի՝ երանելեացն հարցն, յիշել եւ զՀոգւոյն Սրբոյ. քանզի հաւատալ ասացին ի նա, որպէս եւ պարտ է ի Հայր եւ յՈրդի. վասն զի միասնական իսկ է նոցին, եւ զեղու կամ ելանէ, իբրեւ յաղբիւրէ՝ յԱստուծոյ եւ ի Հաւրէ, բաշխի արարածոց ի ձեռն Որդւոյ. քանզի եւ փչեաց ի սուրբ առաքեալսն՝ ասելով. Առէք զՀոգին Սուրբ։ 96 Ապա ուրեմն յԱստուծոյ եւ Աստուած է Հոգին Սուրբ, եւ ոչ աւտար ի գոյութենէն, որ է վերագոյն քան զամենեսեան, այլ ի նմանէն եւ ի նոյնն եւ նորին իսկ գոյութեան։    97 Այս է սրբոց հարցն ուղղակորով եւ անմոլար հաւատք եւ հաւատոց խոստովանութիւն։ 98 Այլ որպէս Պաւղոսն ասաց. Աստուած յաւիտենիս այսորիկ կուրացոյց զսիրտս անհաւատիցն՝ առ ի չծագել լուսաւորութիւն աւետարանին փառաց Քրիստոսի, թողեալ ոմանց զուղիղ ճանապարհն ճշմարտութեանն ընթանալ՝ ընդ առապարսն ընթանան, չիմանալով ամենեւին՝ զինչ ասեն, կամ վասն որոյ վիճինն. քանզի զատուցեալ զորդութեան փառս միայն ի ծնեալ Բանն յԱստուծոյ Հաւրէ, իբրեւ միւս եւս Որդի զայն, որ ի զաւակէն Յեսսեայ եւ Դաւթի՝ յարեալ ասեն ի նմա եւ հաղորդել որդութեանն եւ պատուին աստուածականի եւ բնակելոյն ի նմա Աստուծոյն Բանի, եւ մանաւանդ զամենայն ինչ ունել առ ի նմանէ, եւ յիւրմէ ինչ ոչ ամենեւին։ 99 Վասն այսպիսեացս, որպէս կարծեմ ես, գրեցին Փրկչին աշակերտքն եթե՝ Սպրդեցին մտին ոմանք ի մարդկանէ, որք եւ յառաջագոյն գրեալ էին յայս դատաստան, ամբարիշտք՝ զշնորհսն Աստուծոյ փոխելով ի պղծութիւն եւ զմի Տէրն մեր զՅիսուս Քրիստոս ուրացեալք։ 100 Յիսուս Քրիստոս անուանեսցի արդեւք մարդկեղէն կերպարանաւք երեւեալ Բանն. ապա թէ ոչ՝ յայտնի արասցեն այնուհետեւ հարցանելեացն հակառակորդք, որ զՆեստորին եւ զԹէոդորիտին խորհել եւ խաւսել ի յոյժ եւ ի բազում անմտութենէ չզանգիտեալք՝ մերժեցին ի լինելոյ Աստուած եւ Որդի ճշմարիտ Աստուծոյ եւ Հաւր զայն, որ ի սրբոյ Կուսէն՝ զչարչարելն միայն նման մասնելով եւ հարթուցանել յԱստուծոյն Բանէ, զի մի չարչարելի ասիցի։ 101 Այս գիւտք են նոցա ճշգրտականութեանն իմն եւ մտացն խուզութեանն։ 102 Թէ այդպէս է, մի անուանեսցի Քրիստոս առանձինն եւ միայն որ ի յԱստուծոյ Հաւրէ Բանն. քանզի որպէս անպատշաճ է նմա չարչարել, յորժամ արտաքոյ մարմնոյն իմանայցէ, նոյնպէս եւ աւծումն անզաւդ իրք իմն եւ աւտար ի նմանէ. ԶՅիսուս որ ի Նազարեթէ, ասէ, աւծ Աստուած Հոգովն Սրբով. քանզի ամենայն իրաւք ինքնակատար է Աստուած Բանն եւ ոչ արդեաւք կարաւտացաւ աւծանելոյ ի ձեռն Հոգւոյն Սրբոյ։ 103 Թէ այդպէս է, ապա ուրացարուք զտնտեսութիւնն, մերժեցէք զՈրդի առ ի սիրոյ աշխարհիս. մի անուանեսցի Քրիստոս ի ձէնջ, կամ թէ չիցէ փոքր նմա ըստ մերոյս չափոյ լինել։ 104 Ապա ուրեմն, քանզի եւ այս անպատշաճ է նմա, եւ խոստովանեսցի ոք՝ միթէ եղեւ մարդ. զի եւ ցնոսա ասէ Քրիստոս. Մի մոլորիք, չգիտել զԳիրս եւ զզաւրութիւնն Աստուծոյ։ 105 Թէ այդպէս է, իբրեւ զթշնամիս ճշմարտութեանն համարելով զայնոսիկ, որք այսպէս խորհել կամեցան, փախիցուք ի սատակիչ զրաբանութենէ նոցա, եւ մանաւանդ զհետ երթիցուք փառաց երանելի հարցն եւ աւանդութեանց սրբոց առաքելոցն եւ աւետարանչացն. քանզի նա իսկ էր, որ խաւսէրն ընդ նոսա, որ մարդացաւ՝ Բանն, որով եւ ընդ որում Աստուծոյ եւ Հաւր պատիւ եւ փառք եւ զաւրութիւն հանդերձ Հոգւովն Սրբով, յաւիտեանս յաւիտենից, ամէն։1 Նորին Կիւրղի՝ Երկոտասան Նզովից։    2 Առաջին նզովք։    3 Եթե ոք ոչ խոստովանեսցի, թէ Աստուած է ճշմարտութեամբ Էմմանուէլն, եւ վասն այնորիկ Աստուածածին զսուրբ Կոյսն, որ ծնաւ ըստ մարմնոյ զմարմնացեալ Բանն Աստուած, նզովեսցի։    4 Մեկնութիւն։    5 Երանելի հարքն, որք ժողովեցան ի քաղաքն Նիկիայ եւ զուղիղ եւ զանվրէպ հաւատոցն եդին զսահման, եւ ասացին հաւատալ՝ Մի Աստուած, Հայր ամենակալ, ամենայն երեւելեաց եւ աներեւութից արարիչ, եւ մի Տէր Յիսուս Քրիստոս՝ յՈրդին Աստուծոյ, եւ ի Սուրբ Հոգին. զայն ասէին, որ յԱստուծոյ Հաւրէ Բանն երեւեցաւ, որով ամենայնքն՝ զլոյսն ի լուսոյ, զԱստուածն ճշմարիտ յԱստուծոյ ճշմարտէ՝ մարմնանալ, մարդկանալ, մեռանել եւ յառնել, զի Աստուած էր բնութեամբ։ 6 Միածինն՝ Բանն Հաւր, ի զաւակէ Աբրահամու ընդունի մարմին, որպէս եւ ասէն երանելին Պաւղոս. Եւ հաւասարեաց մեզ արեան եւ մարմնոյ, ծնեալ ըստ մարմնոյ ի սուրբ Կուսէն, եւ մարդ երեւեցաւ իբրեւ զմեզ եւ ոչ մերժեցաւ յաստուածութենէն իւրմէ, քա՜ւ լիցի, այլ է որ էրն եւ կայ եւ մնայ ի փառս եւ ի բնութեան աստուածութեան իւրում։ 7 Ասեմք զնմանէ լեալ, այլ ոչ այլայլումն ընկալաւ յայնմանէ, որ էրն, եւ ոչ փոփոխումն, զի միշտ է նոյն, եւ զայլելելոյ ինչ վիշտս եւ ոչ ակնարկելով ընդունի, եւ ոչ խառնակութիւն եւ շփոթութիւն բնութեանն իւրոյ ասիցէ ոք ի մարմնանալն։ 8 Ասեմք մարմին հոգեկան, բանական միանալ ի Բանն, ի վեր քան զմիտս՝ անճառութեամբ, որպէս ինքն միայն գիտէ։ 9 Այսուհետեւ եկաց մնաց Աստուած եւ ի լինելն իւրում մարմին, եւ է մի Որդի Աստուծոյ Հաւր՝ Տէր մեր Յիսուս Քրիստոս, նոյն եւ յառաջ քան զաւիտեանս եւ զժամանակս, որ իմանի ի սկզբան ծագումն էութեան նորա եւ ի կատարած ժամանակաց մարդ վասն մեր։ 10 Եւ վասն զի ուրանան ոմանք ի մարմնաւոր ծննդենէ նորա, որ ի սրբոյ Կուսէն, որ եղեւ ի փրկութիւն ամենայնի, զոր ոչ ասեմք ի սկզբանն աստուածութեան նորա, այլ զի զմեզ ազատեսցէ ի մահուանէ եւ յապականութենէ՝ ի լինելն իբրեւ զմեզ, վասն այսպիսի պատճառանաց եդեալ է մեր զառաջին նզովսն, որ աղաղակէ վասն չարաչար հայոյիչ հաւատոյ նոցա. իսկ որք ուղիղ խոստովանին՝ Աստուած ճշմարիտ ասեն զԵմմանուելն, վասն այնորիկ Աստուածածին զսուրբ Կոյսն։    11 Նզովք։    12 Եթե ոք ոչ խոստովանեսցի բնութեամբ միանալ ի մարմնի Բանին Աստուծոյ, եւ մի Քրիստոս խոստովանել՝ զմի եւ զնոյն Աստուած եւ մարդ, նզովեա՜լ եղիցի։    13 Մեկնութիւն։    14 Գրէ երանելին Պաւղոս, որ աստուածային խորհրդոցն է պաշտաւնեայ, եւ ասէ եթե՝ Խոստովանիմք զմեծ է խորհուրդն աստուածապաշտութեան, որ երեւեցաւ մարմնով, արդարացաւ հոգւով, երեւեցաւ հրեշտակաց, քարոզեցաւ ի հեթանոսս, հաւատարիմ եղեւ յաշխարհի, ամբարձաւ փառաւք։ 15 Արդ, զինչ է, որ ասէն եթե՝ երեւեցաւ մարմնով. այսինքն է, թէ եղեւ մարմին Բանն, որ յԱստուծոյ, ոչ փոփոխելով յիւրմէ բնութենէն, որպէս յառաջագոյն ասացաք, այլ միացոյց իւր մարմին ի սուրբ Կուսէն, եւ մի եւ նոյն անուանի Որդի, յառաջ քան զմարդանալն անմարմին Բանն՝ յետ մարդկանալոյն նոյն մարմնացեալ։ 16 Զսմանէ ասեմք, թէ նոյն է Աստուած Բանն՝ միանգամայն եւ մարդ. ոչ բաժանեմք ուրոյն ի մարդ եւ ուրոյն որիշ զտեսակ զնորա, եւ ուրոյն դարձեալ Աստուած Բան, զի մի երկուս որդիս ոք իմասցի, այլ մի եւ նոյն ինքն է Քրիստոս Որդի եւ Տէր։ 17 Իսկ որք ոչ այսպէս ասացին եւ ոչ այսպէս հաւատալ կամեցան, եւ բաժանեցին յերկուս որդիս զմինն եւ զատուցանեցին ի միմեանց զմիացեալն ճշմարտութեամբ, եւ ասասցեն, եթե միայն պատուով եւ յարգանաւք մարդոյ եղեւ մերձաւորութիւն առ Աստուած, յուղիղ եւ յանբիծ հաւատոյն աւտարացեալ ասեմք զնոսա։ 18 Զի թէպէտ առաքեալ անուանի, որ կամ թէ աւծեալ ասի եւ Որդի կոչի Աստուծոյ, ոչինչ ամաչեմք ընդ տեսչութիւնն, զնոյն ասեմք որ յԱստուծոյ Հաւրէ Բանն, եւ իբրեւ եղեւ ընդ մեզ, յայնժամ անուանեցաւ առաքեալ եւ աւծաւ ընդ մեզ մարդկութեամբ. զնոյն, որ եղեւն վասն մեր իբրեւ զմեզ՝ թէպէտ եւ եկաց մնաց յորումն որ էրն, ոչ հրաժարէ ի մերմէն, առնու յանձն զմարդկութիւնն վասն տեսչութեան, եւ ոչինչ ամենեւին վնասի ի բնութենէն իւր՝ փառացն իւրոց, այլ է եւ այնուիկ Աստուած եւ Տէր ամենայնի։    19 Նզովք։    20 Եթե ոք զմի Քրիստոսն բաժանեսցէ յերկուս երեսս յետ միանալոյն, եւ միայն մերձաւորութիւն եւ պատիւ եւ ճոխութիւն տացէ նմա, եւ ոչ միութիւն բնութեամբ, նզովեսցի։    21 Մեկնութիւն։    22 Զխորհուրդ միաւորութեանն տեսչութեան զՄիածնին զմտաւ ածցուք, զի փառաւք անճառութեան միանալ ասեմք ի սուրբ մարմնին ի հոգի բանաւոր, մտաւոր՝ զԲանն, որ յԱստուծոյ Հաւրէ, եւ այսպէս մի որդի իմանամք. որպէս ի վերայ մեր իսկ է տեսանել. զի այլ բնութիւն է հոգին եւ այլ մարմինն, սակայն յերկոցունց մի կենդանի բովանդակեալ է։ 23 Այլ ոմանք ոչ իմանան զայս այսպէս, այլ մարդ ուրուք զատեալ մերձենալ ասեն ի Բանն Աստուած, միայն պատուով եւ ճոխութեամբ յարգեալ, եւ ոչ միութեամբ բնութեանն, այսինքն ճշմարտութեամբ, որպէս եւ մեքն հաւատամք։ 24 Այսպէս ասէ երբեմն եւ բանն Աստուածաշունչ Գրոյն եթե՝ Էիք երբեմն բնութեամբ որդիք բարկութեան, որպէս եւ այլքն. այլ զբնութեամբն ընդ ճշմարտութեամբ առ նուաստ։ 25 Արդ, որք բաժանեն զբնութիւնսն յետ միանալոյն եւ ուրոյն զատուցանեն ի միմեանց, այսինքն մարդ եւ Աստուած, եւ իմանան միայն մերձաւորութիւն եւ ի միմեանս եւ պատիւ, ապաքէն յայտնի երկուս որդիս կամին ցուցանել. այլ Աստուածաշունչ Գիրք մի որդի եւ Տէր ցուցանեն. զի յետ անճառ միութեանն թէ Աստուած անուանեսցեն զԷմանուէլն՝ զմարդկացեալն եւ զմարմնացեալն, իմանամք որ յԱստուծոյ Հաւրէ Բանն, եւ եթե մարդ ասացաւ, ոչինչ ընդհատ իմանամք յայնմանէ, որ ի մարդկութեան կարգսն խոնարհեցոյց զինքն տեսչութեամբն։ 26 Ասեմք դարձեալ շաւշափելի զանշաւշափելին եւ երեւելի զաներեւելին, եւ ոչ ուրոյն ի նմանէ զմիացեալ մինն նորա, զոր եւ շաւշափելի ասեմք եւ տեսանելի։ 27 Իսկ որք ոչն այսպէս հաւատան, որպէս ասացին, եւ յերկուս բաժանեն յետ միանալոյն, եւ լոկ մերձաւորութիւն իմանան, միայն պատուոյ եւ ճոխութեան՝ աւտարացեալք յայնց, որք ուղիղ իմանան, եւ ընդ նզովիւք են։    28 Նզովք։    29 Եթե ոք յերկուս դէմս եւ յերկուս զաւրութիւնս բաժանեսցէ զբանն Գրոց՝ աւետարանչաց եւ առաքելոց, եւ որ վասն Քրիստոսի ի սրբոցն ասացեալ իցէ, եւ կամ իւր վասն իւր, եւ զոմանս մարդոյ առանձինն իմասցէ եւ զոմանս Բանին, որ յԱստուծոյ Հաւրէ, նզովեալ։    30 Կերպարան եւ հաւասար Աստուծոյ Հաւր է Բանն, որ ի նմանէն, եւ ոչ յափշտակութիւն համարեցաւ զլինելն հաւասար Աստուծոյ, որպէս եւ գրեալ է, այլ իջոյց զանձն իւր՝ կամաւք իւրովք, եւ եղեւ իբրեւ զմեզ. ոչ փոխեցաւ յայնմանէ, որ էրն, այլ եկաց մնաց այնպէս, որ էրն՝ Աստուած, եւ զմարդկութեան կարգս ոչ արհամարհեաց։ 31 Արդ, ամենայն նորա է՝ եւ աստուածաբարքն եւ մարդկաբարքն, եւ ուր գտանիցի ունայնացուցեալ զանձն իւր, եթե ի մարդութեան կարգացն պատկառեսցէ. զի թէ հրաժարէր արդեաւք ի մարդկութենէն, ով էր այն, որ ի հարկէ ակամա իջուցանէր զնայ ի մեր նմանութիւնս, ի լինելն իբրեւ զմեզ։ 32 Այսուհետեւ եւ զամենայն բարբառ, աւետարանչացն՝ զմարդաբարսն եւ զաստուածաբարսն, միում երեսաց համարեսցուք. վասն զի մի իսկ խոստովանիմք զՅիսուս Քրիստոս, այսինքն զմարդացեալ եւ զմարմնացեալ Բանն Աստուած. որպէս զի, թէ ասիցէ ոք զմարդկութեանն ըստ մարդանալոյն կարգաց՝ նմին իմանամք, եւ յորժամ ըստ աստուածութեանն կարգաց ասիցեն, նմին մարդացելոյն գիտեմք. թէպետ իբրեւ զԱստուած ասիցէ, Աստուած խոստովանիմք զմարդացեալն, դարձեալ միում Քրիստոսի եւ Որդւոյ՝ ի վեր քան զտկարութիւն բնութեան, համարիմք զբարբառսն։ 33 Իսկ որք յերկուս երեսս բաժանեն, ապաքէն երկուս որդիս իմանան. որպէս ի վերայ մերո մարդկութեանս ոչ յերկուս երեսս բաժանել մարթասցէ, թէպէտ եւ հոգոյն եւ մարմնոյն իմանալի է, այլ մի եւ նոյն մարդ է, այսպէս եւ ի վերայ Եմմանուէլին. վասն զի մի է Որդի եւ Տէր, որ մարմնացաւ եւ մարդացաւ՝ Բանն Աստուած։ 34 Ապաքէն մի երես պարտիմք խոստովանիլ եւ միում համարել զմարդկաւրէնսն, վասն Բանին, որ յԱստուծոյ Հաւրէ, որ անճառութեամբն է ծնեալ։ 35 Արդ, որք որոշեն եւ զատանեն մարդ առանձին եւ ուրոյն Որդի՝ արտաքս քան զԲանն Աստուծոյ, եւ զաստուածութիւնն դարձեալ ուրոյն Որդի, եւ երկուս որդիս կամին ցուցանել, եւ զսոյն ցուցանէ դարձեալ ճառ նզովիցիս, որ առաջի այս։    36 [Ե]թէ ոք իշխեսցէ ասել աստուածազգեաց մարդ զՔրիստոս, եւ ոչ Աստուած ճշմարիտ եւ մի որդի բնութեամբ, որ եղեւ Բանն մարմին եւ հաւասարեաց մեզ արեան եւ մարմնոյ, նզովեալ եղիցի։    37 Մարմին լինել ասէ երանելի աւետարանիչն Յովհաննէս զԲանն, որ յԱստուծոյ, ոչ փոփոխումն եւ ոչ այլայլումն ընդունել ի բնութենէ իւրմէ ի մարմնոյ բնութիւնն, որպէս յառաջագոյն ասացաք. զի ունի յինքեան զանխախտութիւն բնութեանն իբրեւ զԱստուած. այլ զի հաւասարեաց մեզ արեան եւ մարմնոյ լինելն մարդ, եւ զի սովորութիւն է Աստուածաշունչ Գրոց՝ մարմին զմարդ անուանեն, գրեալ է. Զի տեսցէ ամենայն մարմին զփրկութիւն Աստուծոյ։ 38 Այլ պիղծ եւ անաւրէն կրաւնից գտակք՝ Նեստորիոս եւ որք իբրեւ զնոյն իմանան, կեղծաւորին խոստովանել զմարմնանալոյն բարբառ. ոչ ճշմարտութեամբ մարմնացաւ, ասեն, Բանն, որ յԱստուծոյ, այսինքն մարդ լինել իբրեւ զմեզ եւ կալ մնալ որ էրն. այլ իբրեւ զմի ի սրբոցն, ասեն, որ ի սրբոյ Կուսէն ծնաւ, եւ պնդեալ եւ յամառեալ են, թէ բնակեցաւ ի նմա Միածին Բանն Աստուծոյ. զի մի եւս միում Քրիստոսի եւ Որդւոյ եւ Տեառն երկիրպագցեն, այլ իբրեւ մարդ լոկ ուրոյն իմացեալս՝ միայն մերձաւորութեամբ եւ պատուով ասեն միացեալ, որ երկիրպագակից է նորա եւ փառաւորակից։ 39 Բնաւորէ ի մեզ Աստուածն ամենայնի Հոգւով իւրով, զոր եւ յառաջագոյն ասէր մի ոմն ի սրբոց մարգարէիցն թէ՝ Բնակեցայց ի նոսա եւ գնացից ի նոսա, եւ եղէց նոցա Աստուած, եւ նոքա եղիցին իմ ժողովուրդ։ 40 Գրէ դարձեալ երանելին Պաւղոս. Ոչ գիտէք, ասէ, եթէ տաճար էք Աստուծոյ, եւ Հոգի Աստուծոյ բնակեալ է ի ձեզ։ 41 Ասէ դարձեալ եւ ինքն Քրիստոս [վասն] սրբոց իւրոց մարգարէիցն եւ կամ յառաջագոյն եղելոց սրբոց. Զի թէ զնոսա աստուածս ասէ, առ որ զբանն Աստուծոյ եղեւ. իսկ զոր Հայր սրբեաց եւ առաքեաց, դուք ասէք, թէ հայհոյես, զի ասացի թէ Որդի Աստուծոյ եմ։ 42 Այլ ոչ որպէս եւ ի մեզ բնակէ Աստուած, այսպէս եւ Քրիստոս. զի նայ Աստուած է բնութեամբ, եւ երեւեցաւ իբրեւ զմեզ, մի եւ նոյն Որդի է եւ իբրեւ եղեւն մարմին։ 43 Արդ, որք յանդգնին ասել զնայ մարդ աստուածազգեաց, եւ ոչ Աստուած մարդացեալ, ի հարկէ եղիցի ընդ նզովիւք։    44 Եթէ ոք ասիցէ Տէր Քրիստոսի զԲանն, որ յԱստուծոյ Հաւրէ, եւ ոչ զնոյն Տէր խոստովանեսցի Աստուած միանգամայն եւ մարդ՝ զԲանն մարմնացեալ, ըստ Գրոց, եղիցի նզովեալ։    45 Տէր մեր Յիսուս Քրիստոս մի եւ նոյն ճշմարտութեամբ Որդի է Աստուծոյ եւ Հաւր՝ [Բանն] որ եղեւ մարմին, տիրէ ամենայնի ընդ Ծնաւղին իւրում, եւ նմա կրկնի ամենայն ծունր երկնաւորացն եւ երկրաւորացս եւ սանդարամետականաց, եւ խոստովանէ ամենայն լեզու, թէ Տէր է Յիսուս Քրիստոս՝ ի փառս Աստուծոյ Հաւր։ 46 Արդ է ինքն Տէր ամենայնի, որ ի մարմին, եւ է Աստուած անմարմին յառաջ քան զմարդանալն, այլ ինքն իւր ոչ Աստուած եւ ոչ Տէր. անարժանութեամբ եւ անկարգութեամբ եւ ամբարշտութեամբ լի են իմաստք այնոցիկ, որ զայս խորհին եւ այսպէս ասեն. ի հարկէ ի վերայ նոցա գայ առաջի եդեալ նզով։ 47 Եթէ ասիցէ ոք մարդ զաւրացեալ յԱստուծոյ Բանէն զՅիսուս, եւ Միածնին փառաւորութիւն մերձեցեալ, որ արտաքս քան զնա իցէ, նզով լիցի։    48 Զի յորժամ զմարմնաւոր ծնունդն Միածնի Որդւոյն Աստուծոյ աւետարանէր սրբո Կուսին երանելին Գաբրիէլ. Ծնցի, ասէ, եւ կոչեսցի զանուն նորա Յիսուս, եւ նա փրկեսցէ զժողովուրդ իւր ի մեղաց իւրեանց։ 49 Անուանի եւ Քրիստոս վասն աւծւելոյն ընդ մեզ մարդկաբար, ըստ բարբառոյ երգչին, որ ասէ. Սիրեցեր զարդարութիւն եւ ատեցեր զանաւրէնութիւն. վասն այսորիկ աւծ զքեզ Աստուած՝ Աստուած քո, իւղով ուրախութեամբ առաւել քան զընկերս քո։ 50 Եւ նակայն նայ բաշխաւղ Հոգոյն Սրբոյ, եւ ոչ չափով տայր արժանաւորաց իւրոց. զի լրումն ինքն է եւ՝ Ի լրութենէ նորա մեք ամենեքեան ընկալաք, որպէս եւ գրեալ է։ 51 Տեսչութեամբ մարդկութեանն աւծանել ասի իբր զմարդ, եւ թռուցեալ իջանէ ի վերայ Հոգոյն Սրբոյ, զի ըստ նմին աւրինակի եւ ի մեզ հանգիցէ, որ վասն յանցանացն Ադամայ ի սկզբանն հեռացաւ։ 52 Արդ, ինքն Միածինն Բանն Աստուծոյ եղեւ մարմին եւ կոչեցաւ աւծեալ. որ անգն է Աստուածութեանն զաւրութիւն ունէր յինքեան եւ առնէր զարմանալիս եւ փառաւորեալս։ 53 Արդ, որք ասենն վասն Քրիստոսի, թէ ի զաւրութիւն փառաւորութեանն Միածնին մերձեցաւ եւ ուրոյն զատուցանեն զՄիածինն ի Քրիստոսէ, այսինքն երկուս որդիս իմանան՝ զոմն զաւրացուցիչ եւ զոմն զաւրացեալ, իբրեւ զմարդ ոք մի ի մէնջ, վասն այսր լինին ընդ նզովիւք։    54 Եթե ոք իշխեսցէ ասել, եթե վերացեալ մարդն երկրպագակից է Աստուծոյ եւ փառաւորակից, որ յորջորջի Աստուած, իբրեւ այլայլում, եւ ոչ միով երկրպագութեամբ պատուեսցէ զԵմմանուէլն եւ մի փառատրութեամբ տացէ նմա, ըստ լինելոյ Բանին մարմին, նզ..։    55 Մեկնութիւնն։    56 Ի մի Աստուած՝ Հայր ամենակալ, եւ ի մի Որդի եւ ի մի Սուրբ Հոգին մկրտիմք։ 57 Արդ, ասէ երանելին Պաւղոս. Ոչ գիտէք, եթէ որ ի Քրիստոս մկրտեցան, ի մահ նորա մկրտեցաք. թաղեցաք ընդ նմին մկրտութեամբ ի նորա մահն, զի որպէս յարեաւ Քրիստոս ի մեռելոց փառաւք Հաւր, այսպէս եւ մեք ի նորոգումն կենաց շրջեսցուք։ 58 Այսուհետեւ հաւատացաք եւ մկրտեցաք, որպէս ասացի, ի մի յՈրդին՝ ի Տէր Յիսուս Քրիստոս, այսինքն՝ ի մարմնացեալ Բանն, որ յԱստուծոյ. միում ճշմարտի Աստուծոյ ուսաք երկիրպագանել, եւ ընդ մեզ վերին զաւրութիւնքն. զի գրեալ է. Յորժամ միւս անգամ մուծցէ զանդրանիկն յաշխարհ, ասէ, երկիրպագցեն նմա ամենայն հրեշտակք Աստուծոյ։ 59 Եղեւ անդրանիկ Միածինն, յորժամ մարդն երեւեցաւ ըստ մեզ, յայնժամ եւ եղբայր յորջորջեցաւ սիրելեաց իւրոց։ 60 Այսուհետեւ եթէ ոք ասիցէ ուրոյն մարդ երկրպագակից, որպէս այլ ոք, քան զԲանն, որ յԱստուծոյ Հաւրէ, եւ ոչ միութեամբ ճշմարտութեանն մի Քրիստոս եւ Որդի եւ Տէր խոստովանիցէ, ի հարկէ լիցի ընդ նզովիւք։    61 Իններրորդ նզովք։    62 Եթէ ոք զմի Տէր Յիսուս Քրիստոս, փառաւորեալն յԱստուծոյ՝ ասիցէ իբրեւ յայլմէ զաւրութենէ եւ յայլմէ ընդունել զաւրութիւն կարողութեան ի վերայ այսոց պղծոց, եւ կատարել ի մարդիկ զնշանս աստուածագործս, եւ ոչ իւր իսկ ասիցէ զՀոգին, որով առնէր զզաւրութիւնս եւ զնշանս աստուածագործս, նզովեալ լիցի։    63 Մեկնութիւն։    64 Եղեւ մարդ Միածինն Աստուծոյ Բանն, էկաց մնաց եւ այնպէս Աստուած յէութեանն իւրում, որպէս եւ Հայր, բաց միայն ի հայրութենէն. եւ էր իւր բնութեամբ Հոգին, եւ առնէր նշանս աստուածագործս, եւ ի լենելն մարդ, սակայն եւ այսպէս Աստուած է ի զաւրութեան իւրում, եւ իւրով զաւրութեամբն կատարէր զսքանչելիսն։ 65 Իսկ որք ասենն, եթե իբրեւ զմարդ մի է ի մէնջ եւ կամ իբրեւ զմի ի սրբոց փառաւորեցաւ Հոգովն զաւրութեամբ, եւ ոչ իւր համարիցին, այլ որպէս աւտար, եւ ոչ իբրեւ աստուածաբար վարել Հոգովն իւրով, այլ իբրեւ ի շնորհաց կարգի ընդունել զՀոգին եւ զյերկինս վերանալն, այնպիսիքն ի հարկէ լինին ընդ նզովիւք։    66 Տասներորդ նզովք։    67 Առաքեալ եւ քահանայապետ խոստովանութեան մերոյ՝ լինել արեամբ զՔրիստոս Աստուածաշունչ Գիրք, եւ մատուցանել զանձն իւր վասն մեր հոտ անուշից Աստուծոյ Հաւր։ 68 Արդ, եթե ոք առաքեալ եւ քահանայապետ խոստովանութեան մերոյ ասիցէ ոչ զայն, որ յԱստուծոյ Հաւրէ Բանն, որ եղեւ մարմին եւ մարդ ընդ մեզ, այլ որոյն մարդ ի կնոջէ, եւ կամ թէ իւր վասն իւր մատուցեալ զինքն պատարագ, եւ ոչ վասն մեր՝ այն, որ ոչն էր կարաւտ պատարագաց, որ ոչ գիտէր զմեղս, նզովեալ լիցի։    69 Մեկնութիւն։    70 Փոքունք եւ խոնարհագոյնք ասին ի վերայ բնութեանն Աստուծոյ Բանին մարդկայինքն. սակայն ոչ մերժի յիւրմէ պատուոյն վասն տեսչութեանն, զի տէր է ամենայնի բնութեամբ, եւ իջոյց զանձն իւր ի մեր նմանութիւնս, զկերպարանս ծառայի եառ եւ անուանեցաւ առաքեալ եւ քահանայապետ՝ ըստ մարդկութեան կարգացն, եւ յայսմիկ զմի եւ զնոյն Որդի անուանէ, եւ մատոյց զանձն իւր վասն մեր ի հոտ անուշից Աստուծոյ եւ Հաւր, Միով պատարագովն կատարեաց զսրբեալսն հանապազորդ, որպէս եւ գրեալ է։ 71 Այլ ոչ գիտեմ, թե զիարդ այլ այլս իմացան, եւ ոչ զնոյն Բանն Աստուծոյ, որ եղեւ մարդ, եւ անուանեաց առաքեալ եւ քահանայապետ խոստովանութեան մերոյ, այլ ուրոյն մարդ առանձինն ի սրբոյ Կուսէն ծնեալ, եւ ասեն, եթե անուանեցաւ առաքեալ եւ քահանայապետ, եւ իբր յառաջադիմութեամբ գոլ յայն, եւ ոչ վասն մեր, այլ վասն իւր մատոյց զանձն իւր պատարագ Աստուծոյ եւ Հաւր. յուղիղ եւ յանբիծ հաւատոցս ամենեւին աւտարացեալք են. զի այն, որ ոչն արար մեղս եւ ի վեր է քան զզղջանալ եւ անմասն է ի մեղաց, ոչ էր կարաւտ ամենեւին պատարագաց. եւ որպէս ասացի, երկուս որդիս իմանան այլայլիմացք, որք յայտնի արարին զամբարշտութիւն իւրեանց, եւ ի հարկէ եղեն ընդ նզովիւք։    72 Մետասաներորդ նզովք։    73 Եթե ոք ոչ խոստովանիցի զմարմինն Տեառն կենդանարար եւ իւր Բանին Աստուծոյ, այլ իբրեւ այլոյ ուրումն արտաքս քան զնա, մերձեցելոյ ի նա պատուով, կամ իբրեւ բնակութեամբ աստուածութեանն, եւ կամ խնամով, եւ ոչ կենդանարար, որպէս ասացին, որ եղեւ իւր Բանին, որ զամենայն կարաւղ կենդանի առնել, նզովեալ լիցի։    74 Մեկնութիւն։    75 Զսուրբ եւ զկենդանարար պատարագ աւրհնութեան, զոր կատարեմք յեկեղեցիս՝ ոչ իբրեւ զմիոյ ի մէնջ զմարմին լոկոյ մարդոյ հաւատամք զառաջի եդեալն, նոյնպէս եւ վասն պատուական արեանն, այլ խոստովանիմք իւր Բանին մարմին, որ յԱստուծոյ. նոյնպէս եւ զարիւնն կենդանարար ամենայնի. զի լոկ մարմին կենդանութիւն տալ ոչ կարէ։ 76 Այսմ վկայէ Փրկիչն ամենեցուն, որ ասէն եթե՝ Մարմին ինչ ոչ աւգնէ, Հոգին է կենդանարար։ 77 Եւ վասն զի եղեւ իւր Բանին մարմին, այսու իմանի եւ է կենդանարար. որպէս եւ ասէ Փրկիչն թե՝ Որպէս առաքեաց զիս կենդանին Հայր, կենդանի եմ եւ ես վասն Հաւր, եւ որ ուտէն զիս եւ նա կեցցէ վասն իմ։ 78 Եւ քանզի Նստոր եւ որք իբրեւ զնայն իմանան եղծանել ջանան իւրեանց տխմարութեամբն զխորհուրդ զզաւրութիւնն, վասն այնր յիրաւի եղեն ընդ նզովիւք։    79 Նզովք։    80 Եթե ոք ոչ խոստովանեսցէ զԲանն, որ յԱստուծոյ, մեռանել մարմնով, եւ խաչիլ մարմնով եւ զմահ ճաշակել մարմնով, որ եղեւն անդրանիկ ի մեռելոց, որ կենդանի է եւ կենդանարար, նզովեա՜լ լիցի։    81 Մեկնութիւն։    82 Անվիշտ եւ անմահ է Բանն յԱստուծոյ Հաւրէ, եւ ի վեր է վշտանալոյ. անհաս եւ անճառ է բնութիւնն Աստուծոյ եւ ի վեր է քան զապականութիւն, եւ կենդանի առնէ զամենայն, եւ չէ ընդունիչ տրտմութեան. թեպետ եւ այսպէս է բնութեամբ Բանն Աստուծոյ, իւրացոյց իւր մարմին ընդունիչ մահու, որ վշտանալ սովոր է, եւ յաղագս մեր յանձն իւր ընկալաւ զվիշտսն, զի զամենեսեան զմեզ ազատեսցէ ի մահուանէ եւ յապականութենէ, եւ կենդանացուսցէ իբրեւ զԱստուած իւրով մարմնովն։ 83 Եւ եղեւ անդրանիկ ի մեռելոց. զի ոչ մարդ լոկ ուրոյն եւ որիշ իմացեալ՝ արտաքոյ քան զԲանն, որ յԱստուծոյ Հաւրէ, որ վասն մեր համբեր պատուական խաչին եւ զմահ ճաշակեաց, այլ ինքն Տէրն փառաց իւրով մարմնովն մեռաւ, ըստ Գրոց։ 84 Այլ որք զընդունայն եւ զհայհոյութեան կրաւնս կամին ի սուրբ հաւատս մուծանել, մարդ ուրոյն ասեն, որ վասն մեր խաչին. յիրաւի եւ յարժանի եդան ի վերայ նոցա՝ ըստ մեծի ամբարշտութեանն, մեծամեծ նզովք։1 Երանելոյն Սեբերիանոսի, սրբական եպիսկոպոսի Գոբեղինից՝ Երրորդ ճառէն, որ ի Զատիկն, ի բանէն՝ Երբեմն յորժամ նախամեծար արարին շնորհքն Աստուծոյ։    2 Արդ, նախ քան զամենայն ինչ զայն պարտ է գիտել, զի Միածին Բանն Աստուած՝ անչարչարելի էութիւնն, անեղ եւ անփոփոխական զաւրութիւնն, առ իւր զստեղծուածն եւ ընդ ինքեան զմարմինն միացոյց. ոչ ինքն ի նուաստութիւն իջեալ, այլ զնուազն յառաւելութիւն խառնեալ։ 3 Եւ տես՝ զիարդ երկնաւորն փոփոխմունս ընդ մարդկութեանն գործէ. քանզի որ փոխանակիցէ ոք՝ տայ եւ առնու. առ մարմին ի մէնջ եւ ետ մեզ զոգի յիւրմէ. եւ որպէս դու, որոյ Աստուած եւ Տէր գոյ, չիշխեիր զԱստուած Հայր կոչել, եթե չէր զՀոգին ի նմանէ առեալ, նոյնպէս եւ Որդի ոչ զՀայր Աստուած իւր կոչէր, եթե չէր մարմին ի քէն առեալ։ 4 Եւ քանզի գիտէր Կենարարն, եթե ոչ նոյնգունակ է Հայր նորա եւ Հայր մեր, եւ ոչ ըստ նմին աւրինակի Աստուած մեր, բաժանէ զանուամբ մին՝ Առ Հայրն իմ եւ առ Հայր ձեր. է եւ այլազգ ձեր եւ այլազգ իմ. եւ՝ Առ Աստուած իմ եւ առ Աստուած ձեր. քանզի այլազգ ձեր Աստուած է եւ այլազգ իմ։ 5 Վասն առ ձէնջ մարմնոյս եղեւ իմ Հայր Աստուած եւ վասն առ յինէն Հոգոյն յաշխարհի եղեւ Հայր աշխարհի. ոչ ինձ Որդոյս կարէր Հայր Աստուած կոչիլ, եթէ չէր առեալ զմարմինս, եւ ձեզ հնար ինչ չէր զԱստուած Հայր կոչել, եթե չէր առեալ զՀոգին։ 6 Եւ վկայէ Պաւղոս. Եւ զի էք դուք որդիք, առաքեաց Աստուած զՀոգի Որդոյ իւրոյ ի ձեզ, որ աղաղակէ. Աբբայ՝ Հայր։ 7 Ելանեմ առ Հայր իմ՝ ըստ բնութեանս, եւ առ Հայր ձեր՝ ըստ շնորհաց. առ Աստուած ձեր՝ ըստ բնութեանդ, եւ առ Աստուած իմ՝ ըստ մարմնոյս։    ԲԱՆ ԵՐՐՈՐԴԵթե պարտ է անապական խոստովանել զմարմինն Քրիստոսի՝ անդստին յարգանդէ կուսական Աստուածածնին Մարիամայ։1 Երանելոյն Երինոսի՝ Հետեւողի առաքելոց, եպիսկոպոսի Ղոգգոնի Գալիլէացւոց։    2 Ուրեմն եւ մի բնութիւն Աստուծոյ եւ մարդոյ գործեաց, մեր ոչ կարացելոցս այլաւրինակաբար ինձ կցորդութիւն ընդունելութեան զանապականութեան, եթե նորա եկեալ էր առ մեզ։ 3 Քանզի անտեսանելի եւ աներեւոյթ ելով՝ ոչինչ աւգուտ առնէր. արդ, եղեւ տեսանելի է, զի ըստ ամենայն մասին կցորդութեան ընդունելութիւն առցուք զանապականութեանն։    4 Նորին։    5 Քանզի արիւն ոչ եղիցի, բայց եթե յերակաց եւ ի մարմնոյ եւ յայլ եւս ի մարդն գոյացութենէ, զոր ճշմարտութեամբ եղեալ Բանն Աստուծոյ արեամբն իւրով փրկեաց զմեզ։ 6 Ըստ որում եւ առաքեալն նորա ասէ. Յորում ընկալաք զփրկութիւն ի ձեռն արեանն նորա՝ զթողութիւն մեղաց։ 7 Քանզի այս է, որ ի հասարակութիւն միաբանութեան եւ ի միութիւն զմարդն ածելով ընդ Աստուծոյ, որ վասն առաւելութեան առ զստեղծուածն յիւր սիրոյ զ՚ի կուսէն լինելութիւն կրեաց ինքն, ի ձեռն որոյ զմարդն միաւորեաց ընդ Աստուծոյ։ 8 Քանզի թե մարդ ոչ յաղթեաց հակառակորդին մերոյ, ապա եւ ոչ յիրաւի հերքեցաւ թշնամին, եւ ոչ թե Աստուած պարգեւեաց զյա[ղթ]ութիւնն. ապա եւ ոչ հաստատութեամբ ընկալաք զնա. եւ եթե ոչ էր միաւորեալ մարդն ընդ Աստուծոյ, ոչ էր կարացեալ կցորդութիւն ընդունել անապականութեանն։ 9 Իսկ որ ասեն՝ մարդ էր, եւ ո ծանիցէ զնա. Եւ մերձեցաւ առ կին մի մարգարէ, եւ ծնաւ որդի, եւ կոչեաց զանուն նորա սքանչելի Խորհրդական, Աստուած հզաւր. եւ ի հասարակութիւն միաւորութեան զմարդն անդէն վերստին կոչեաց Աստուծոյ, զի ի ձեռն հասարակութեան մեք կցորդութիւն անապականութեան առցուք։ 10 Ընդունայն եւ սնոտիք են ամենեւին որ զամենայն տնաւրէնութիւն անարգեն զԱստուծոյ, եւ զմարմնոյ [փր]կութ[իւն] ուրանան, զվերստին ծնունդ նորա անպատուեն՝ ոչ գոլ ընդունական ասելով զանապականութեան։ 11 Եւ ոչ ապրեցաւ սա, եւ ոչ Տէր ուրեմն արեամբն իւրով փրկեաց զմեզ. ոչ եւ բաժակն գոհութեան հասարակութիւն արեան նորա, եւ ոչ հացն, զոր բեկանեմք, հասարակութիւն է մարմնոյ նորա։    12 Նորին։    13 Եկն Որդին Աստուծոյ եւ սգեցաւ մարմին անապական յանապական ի կուսէն Մարիամայ։1 Երանելոյն Եփրեմի՝ ի բանէն, որ ի սուրբ Կոյսն։    2 Սպասաւորեաց Կոյսն ի ձեռն անապականութեանն Քրիստոսի, պահեաց միշտ զկուսութիւնն. վասն զի միշտ անապականութեան փափագեաց, եղեւ մայր անապականութեան, եւ ոչ կարաց լինել աղախին ապականութեան։ 3 Քանզի, յորում ստեղծաւ անապականութիւն, շաւիղ ապականութեան լինել ոչ կարէ. յեղումն անփորձ ամուսնութեան սովորութեան խորհրդապէս ապականութիւն ոչ կարէր տեղի գտանել, քանզի ոչ կարէր զանապականութիւնն ապականութիւնն պարտել. վասն այնորիկ եւ Մարիամ զուգաբնակցութեանն յաղթեաց։ 4 Ասաց եւ Պաւղոս եթե՝ Ապականութիւն զանապականութիւն ոչ ժառանգէ. քանզի Մարիամ նշանակ է յարութեան. ի յարութեանն ապականութիւն հալածական լինի, եւ առ Մարիամաւ ընդարմացաւ նորա զաւրութիւնն՝ առան բնակցութեան եւ ծննդեան. ամենեքեան յարութեանն ծնցին, այնպէս եւ Մարիամ զՔրիստոս ծնաւ։ 5 Երանելին Մարիամ, զի այնպիսի ունէր մաքուր խորհուրդ, որպէս զի կարելի լինել զանապականութիւն ծնանել. երանեա՜լ է եղեալն անապականութեան ըշտեմարան, զի առատապէս զնա ի վերայ երկրի յառաջ եհեղ. երանեա՜լ է աղբիւրն բարեպաշտութեան, զի ի նմանէն արտածաղկեցաւ մարդ Աստուած. երանեա՜լ է, որ ստացաւղքն պիտանացու եղեալ, զի եղեւ փրկութիւն բոլոր ազգիս մերում։    6 Նորին։    7 Ոչ էր ապականութեանն մաւտաւորութիւն. քանզի խաւար փախչի առ ի գալստենէ լուսոյն։ 8 Եկն անապականն յանապական տեղի. զի ուր անապականութիւն, անդ դադարեալ հովանացաւ աստուածային զաւրութիւնն. ոչ մարմնովն յեղափոխեալ ի ստուեր, այլ ի ձեռն այցելութեան նմա զիւրոյ գալստեանն զգայութիւն շնորհեաց։    9 Նորին։    10 Գզաթ էր Մարիամ, ոչ ներգործեաց ապականութիւն. մեռանի մարմնով, վասն այնորիկ գզաթու իջանել ասի Բանն ի վերայ նորա։ 11 Անդ զԱդամ կարգեաց ընդ անապականութեանն կենակից լինել. իսկ ի Մարիամու զանապականութիւն աւրինադրեաց։    12 Նորին՝ ի բանէն, որ յաղագս մարգարէին։    13 Ո երեկնաւն հրամանացն, զի ծնաւ բնութիւն ոչ զիւրն. կոյսն մայր եւ բնութիւնն աղբիւր. արգանդն սնուցիչ, աղջիկն գործակից, առումնն ի հիւթից բնութենէ եւ ծնունդն ի կատարելութենէ հաստատեալ բնութենէ. միայն կին ծնաւ, զի աւտար էր ապականութեան ծնեալ կոյս, եւ ծնաւ՝ վասն այնր, որ էր սրբութեան աղբիւր։    14 Նորին։    15 Լոյս սպասաւորեաց բնութեամբ աստուածութեանն. վասն այնորիկ եւ բնութիւն անապական ետ նմա։    16 Երանելոյն Գրիգորի Սքանչելագործի, եպիսկոպոսի Նէու-Կեսարու՝ յԵրկոտասան գլխոց նզովիցն չորրորդ գլուխն հանդերձ մեկնութեամբ զուգակցէ այսմ խորհրդոյս, որ նախ է գրեալ։1 Երանելոյն Աղէքսանդրու, եպիսկոպոսին Աղէքսանդրու, ի բանէն, որ ի Տնաւրէնութիւնն։    2 Աւգնեայ Աստուած։    3 Լոյսն մայր է, եւ Յովսէփ հայր, եւ ապականութիւն ոչ ուրեք. այս երեւելապէս էր, կատարեալն եղեւ մարմին՝ գոլով Բանն, ոչ ըստ հնոյ ծննդեան ծնունդ, որով ապականութիւնն քաղաքավարիւր, եւ ծնաւ ոչ յաղտեղիս, այլ առ յԵւայի գործարանն։    4 Նորին։    5 Ոչ կարէ մահ բնակել ընդ կեանս, եւ ոչ ապականութիւն ընդ անապականութեան. քանզի ասէ. Որ ետես զիս՝ ետես զՀայրն իմ։1 Երանելոյն Աթանասի Աղեքսանդրու եպիսկոպոսին՝ ի բանէն, որ յԵրգս Երգոցն։    Գահաւորակ արար իւր արքա Սողոմոն.- գահաւորակ է մարմինն, զոր զգեցաւ Բանն. առ ի փայտից Լիբանանու զանփուտն. եւ անապական, որ ի Կուսէն։ 2 Սիւն արար նմա արծաթիս.- զնոյն ինքն մարմին անապական՝ քան զայլ մարմինս։ 3 Յոսկոյ. քանզի նոյն ինքն մարմինն բարձեալ լինէր առ ի Բանէն Հաւր։ 4 Եւ սքանչելի է այս, զի գահաւորակն ոչ բառնայր զնա, այլ նա մանաւանդ առ ի նմանէ բարձեալ լինէր։    5 Նորին՝ ի բանէն, որ ի Չարչարանս։    6 Գալստեան Բանին Աստուծոյ յերկիր եւ մարմնա[նա]լոյ ի սրբոյ Կուսէն, զի նորոգեսցէ զբնութիւն որդոց մարդկան իւրով անձամբն եւ զերծուսցէ զնոսա ի մահուանէ եւ յապականութենէ, որ տիրեաց ի վերայ մեր, եւ դարձուսցէ զնոսա յառաջին գեղեցկութիւնն։ 7 Իսկ զիարդ կապեաց զհզաւրն եւ փրկեաց ի նմանէն զանձինս որդւոց մարդկան։ 8 Եւ զիարդ երանելին Յովհաննէս ցուցանէ զՔրիստոս ձեռամբ իւրով եւ ասէր. Ահա Գառն Աստուծոյ, որ բառնա զմեղս աշխարհի։ 9 Իսկ թե զմեղս աշխարհիս ասաց բառնալ, որ է մայր ապականութեանÉ։    10 É անվնասաբար ի թշնամութենէն։ 11 Իբր զի մի ասիցեն այսոքիկ մեղաւորեալք՝ իբր արդեւք Տէրն թլփատիւր եւ զամենայն պահէր աւրէն, ընդդիմակն զնա դարձուցանէ. ոչ եւս զի մնասցէ աւրէնն՝ զայս արար, ասէ, այլ զի զնա լուծցէ եւ զքեզ յանգ հանիցէ ի նորայն անիծից, եւ ազատեցուսցէ բոլորովին յիշխանութենէ նորա։1 Երանելոյ հաւր մերոյ Հայոց Լուսաւորչի սրբոյն Գրիգորի՝ ի Վարդապետութեան կարգէն։    2 Եւ արդ, դու տես զճշմարիտ կերպարանսն բերեալ ի սուրբ Կուսէն, եւ ոչ առաչաւք ինչ տեսիլ. զի եւ սկիզբն առնու անսկզբնականն եւ աւուրք համբերեալ ութաւրեայ՝ թլփատի յառաջ քան զարուսեակ Որդին, աւտեաւք խոստացեալ զաւակն Աբրահամու, որով ազգք երկրի աւրհնին. որպէս եւ Յիսուսի Քրիստոսի թլփատելն առ ի կատարելոյ զաւետիս հարցն, որո՝ Մտեալ, ասէ, ընդ աւրինաւքն, զի զաւրինաւորսն փրկեսցէ, եւ մեք զորդեգրութիւն ընկալցուք։    3 Յետ սակաւուց։    4 Վասն զի ճշմարիտ Որդին Աստուծոյ խոնարհեցաւ եւ էջ ի ջուրս մկրտութեան՝ մի, զի զխոստումն կատարեսցէ զհարցն եւ զաւետիսն. եւ յառաջ քան զայս առ յանձն եւ զթլփատութիւն, վասն զի երկոցունց կողմանց շնորհեսցէ շնորհս եւ հատուսցէ զբարիսն, զի իւրով թլփատելովն կատարեսցէ զհաստատութիւն խոստմանն՝ ի խրախուս հրաւիրմանցն, եւ ի մկրտիլն զամենայն մկրտեալսն կեցուսցէ։    5 Յետոյ գտի։1 Երանելոյն Եպիփանու՝ հարցումն եւ պատասխանի։    2 Ընդէր զառաջնոցն թլփատութիւնս յութերորդումն հրամայեն աւրէնքն։    3 Պատասխանի.    4 Եւ սա յիշատակ էր առաջնոցն՝ իբրեւ առհաւատչեայ կենաց դրոշմ, յանձին բերելով զաստուածածան աւթութեանն գիտութիւն յութերորդումն, որով ցուցանէ զութերեակ երեւումն Քրիստոսի՝ զմկրտութեանն զանընդդիմակալ թողութիւնն։    5 Հարցումն.    6 Եւ ընդէր ոչ ի պարկեշտ վայրի, այլ ի վերայ առականացն տայ զնշանն, որ է ամաւթոյ եւ ծածկութեան տեղի։    7 Պատասխանի.    8 Պարկեշտութիւն, եւ ոչ զապականութիւն՝ յայտնելոյ ի Քրիստոս. քանզի որոց երեւելոցն էր մարմնով՝ սրբութիւն պահանջէ, ոչ միայն ի պոռնկութենէ ի բաց կալ, այլ եւ զանառակ ցանկասիրութիւնն կարճել. վասն որոյ ի վերայ առականացն տայ զնշան, զի որ երեւելոցն է մար[մն]ով՝ զեւս վեհագոյն պարկեշտութիւն ցուցցէ, որպէս եւ եղեւ իսկ. զի առանց սերման յղացաւ եւ թարց ապականութեան ծնաւ։    9 Հարցումն.    10 Եթէ անապական ծնաւ, զինչ պարատումն թլփատութեան. զի ի բաց առաւ։    11 Պատասխանի.    12 Այսուիկ քաջ հաւանէ անապականութեան նորա. զի ի նոցանէ զպարկեշտն առնլով աւանդ՝ եւ զիւր անապականն փոխանորդէ փրկական. քանզի նոքաւք աւրինակէր, որպէս զի իւր երեւեալ մարդկութիւնն բացաչայայտ պարկեշտութիւն երեւեսցի։    13 Հարցումն.    14 Եթե թլփատութիւնն վասն պարկեշտութեան եւ անմեղութեան, որպէս ասես դու, եթե աւրէն ունելով երկեցուցիչս, ընդէր եւ Քրիստոս ընդունի զայս՝ այն, որ ոչ արար մեղս, յորում եւ ոչ գտաւ նենգութիւն։    15 Պատասխանի.    16 Բազում վասն պատշաճ իրաց եառ զայս Քրիստոս. մի զի սրբութիւն ցուցցէ՝ սրբութեան արարաւղն, որպէս դու ասացեր. եւ միւս, զի զմարդեղութիւնն իւր հաստատեսցէ՝ ճշմարիտն Աստուած, եւ զաւրէնս հաստատեսցէ՝ աւրինաց տվիչն. քանզի ոչ յումեքէ են սպասաւորքն, նոյնպէս եւ ոչ յայլ ումեքէ սպասաւորեալն։    17 Հարցումն.    18 Զինչ պարատեալն յանապականութենէն, քանզի ի բաց առաւ՝ յանհունս տարաբերեալ զանապականութեանն խորգ. ապա թէ ոչ՝ Գիր վրիպեալ գտանի։    19 Յետ սղի.    20 Դաւանեաց զմարդեղութիւնն ճշմարտապէս, եւ վասն թլփատութեանն ոչ ապականացու զմարմինն. քանզի անկատար ոչինչ յաստուածութեանն իմանի, բաց ի մեղաց. որպէս կատարեալ աստուածութեանն բնութեամբ եւ տէրութեամբ, նոյնպէս կատարեալ ըստ մարդկութեանն բնութեամբ, եւ աւրինացն պահպանութիւն, եւ կամաւոր կրիւք։ 21 Բայց արդ, աւտարացոյցս ինչ հաւանական առաջի դիցուք, զի այնմ հաւանին դիւրաւ ընդ երկիր վարժեալ իմաստունք. զխմոր զանկուածումն յումէ աւանդն ընկալեալ. աւանդն մինչեւ հաճոյասցի ամենայնն՝ միթէ կորնչիցի աւանդն. եւ կամի ոք ի պատուական ականց, զոր բազումք գիտեմք, զոր գտեալ ուրուք նկրտեսցէ ի սաստիկ ջուրս եւ այնու զբազմութիւն ջուրցն ի սպիտակութիւն դարձուսցէ, եւ յետ այնորիկ զկշիռն առանց թերութեան բերիցէ։ 22 Նոյնպէս իմայ զթլփատութիւնն Քրիստոսի, աւանդ զհետ ընթացեալ՝ յաղագս փոփոխելոյ զհաւատացեալս յիւր ի մաքրակի անապականութիւնն։ 23 Իսկ ոչ բառնի յեղծումն թլփատութիւնն Քրիստոսի, քանզի ոչ եւս ի հուր տա զթլփատութիւնն, եւ որ յիւրաքանչիւր ումեքէ ոչ հեռի է՝ զիարդ ինքն յընքենէ հեռանայ ուրեք երբէք։    24 Աստուած ողորմի գծողիս։            ԲԱՆ ՀԻՆԳԵՐՈՐԴԵթե պարտ է զմարդեղութիւնն Քրիստոսի ըստ նախաստեղծին Ադամայ խոստովանել՝ յառաջ քան զյաւիտեանսն։1 Երանելոյն Յեռոթէոսի փիլիսոփայի, ուսուցչի Դէոնիսեա Արիսպագացոյ վարդապետի՝ յԱստուածաբան Ստեքերոնացն։    2 Եւ մասն եւ զբոլորն յնքեան ի միասինն առեալ, եւ առաւելապէս ունելով, եւ նախաբար ունելով.1 Երանելոյն Աթանասի եպիսկոպոսի, ուստի զԱպաւղինարն, ի բանէն՝ Աւրինակ բարեպաշտութեանն։    2 ԶԱդամ յանցանսն յանհաւասարելի կանգնումն Քրիստոս կանգնեաց՝ նմանութեան մարմնոյ մեղաց երեւեալ, եւ դատապարտեաց զմեղս ի մարմնի, որպէս զի մարմնով ի վերայ երկրի առաքինասցի եւ անընդունակ մեղաց ցուցցէ զմարմինն, զոր յառաջին ստեղծուածին անմեղ ունէր Ադամ, իսկ յանցանաւքն ընդունակ մեղաց արար եւ յապականութիւն եւ ի մահ կործանեաց։ 3 Զայս ըստ բնութեան անմեղն, զի ցուցցէ զԱրարիչն անպատճառ մեղաց, եւ ըստ սկզբնատպին զստեղծուածն յընքեան բնութեան հաստատեաց. զի ինքն էր անմեղութեանն հանդէս։ 4 Արդ, ունայն երեւութանայք, կործանեալքդ, եւ ի յերկնուստ ասելով զմարմինն Տեառն. եւ համայն Ադամ յերկնից յերկիր իջոյց, բայց Քրիստոս ի յերկրէ յերկինս եհան։1 Երանելոյն Յովհաննու Երուսաղեմի՝ յարտաղրութիւն հաւատոյ։    2 Խոստովանիմք իսկ, եթե զբնութիւն մարդկային ճարտարապետեաց՝ բաղկացեալ յանձնէ աննիւթականէ եւ ի մարմնոյ երկրայնոյ, անմեղ շինէ, որպէս էրն Ադամ նախ քան զաստուածային պատուիրանաւն զյանցանելն։1 Երանելոյն Փիլիքսինոսի, եպիսկոպոսին Արբոք քաղաքի՝ ԺԷ.րորդ ճառէն, ի բանէն՝ Ելանեմ ես առ Հայր իմ։    2 Իսկ մահ եւ ախտք ի վերայ այնոցիկ տիրեն, որ յայսցանէ ծնեալ են՝ ի մարդկան արենէ, ապականելի եւ եղծանելի մարմնովն։ 3 Այլ Տէրն մեր յայսպիսի նիւթոյ եղեալ սքանչելի, որ ի մէնջ ոչ յառաջի, որ ի մեղաց դատապարտութեան ոչ ստացաւ զմարմնաւորութիւնն. այլ եղեւ մարմին նորա ըստ նմանութեան նախաստեղծին, ընկալաւ զհոգին անփոփոխելի՝ զայնպէս, որ յԱդամն, եւ ոչ խոնարհեցաւ ի մեղս։1 Երանելոյ հաւր մերում Յովհաննու ճգնաւորի Մայրագոմեցոյ՝ ի բանէն, որ ի տնաւրէնութիւնն Քրիստոսի։    2 Մեք ոչ պարտիմք ապականութեանս մասունս եկամուտս զաւդել ի Քրիստոս, զի ոչ աւձապատիր մերկացելոյն ի փառաց տերեւապատն Ադամա՝ դարձելոյն ի հող, համեմատի երկրորդ Ադամ, այլ աստուածաստեղծին փառազգեստն Ադամայ համեմատի ճշմարիտ մարդն կուսածին։    3 Խաւսք։    4 Երանելի առաքեալն ասէ. Մերկացարուք զհին մարդն եւ զգեցարուք զնորն. եւ դարձեալ նոր ասելով հնացոյց զառաջինն, եւ որ հնանայ եւ ծերանայ՝ մերձ է յապականութիւն. եւ ապականութեան սկիզբնն յանցանելն տիրեաց Ադամայ։ 5 Իսկ նոր Ադամ անուանի Քրիստոս, զի ոչ եկն հին մարմնովն, այլ ի նմանութիւն մարմնոյ մեղաց. իսկ նմանութիւն եւ ճշմարտութիւն ոչ մի են։ 6 Արդ, ոչ ասաց, թե առաքեաց Աստուած զՈրդի իւր մարմնով մեղաց, այլ ի նմանութիւն, եւ որ զնմանութիւնն հաստատէ եւ ճշմարտութեանն ոչ հաւանի՝ ուրացող է ընդ հրէիցն. զի որում ասացաւն, եթե ի նմանութիւն մարդկան եղեւ, ասեին ցնա եթե՝ Դու մարդ ես եւ զանձն քո Աստուած առնես։ 7 Իսկ Որդին Աստուծոյ ոչ եթե զմարդեղութիւնն ուրանալ սիրէ, որ գթութեամբն կամեցաւ լինել մարդ եւ մարդեղութեամբն փրկել զարարածս. զի հանապազ զինքն Որդի մարդոյ հաստատեալ անուանէր, եւ էր իսկ ճշմարտութեամբ. քանզի կոյրք աղաղակեին. Որդի Դաւթի, ողորմեա մեզ, եւ մատուցեալ բժշկեաց զնոսա. եւ մանկունքն ասեին. Աւրհնութիւն Որդոյ Դաւթի, եւ հրեշտակն եթե՝ Տացէ նմա Տէր Աստուած զաթոռն Դաւթի հաւր նորա. զի զ՚ի սկզբանէ ճշմարտութիւնն գիտէին եւ զմարդեղութիւնն խոստովանեին։ 8 Բայց առ Հրեիցն անհաւատութեանն ընդդէմ դառնայ նոցա, թե՝ Զոր Դաւիթն զնա Տէր կոչէ՝ զիարդ որդի նորա իցէ։ 9 Նոյնպէս եւ առաքեալն թե՝ Ոչ ի մարդկանէ եւ ոչ ի ձեռն մարդոյ, այլ ի ձեռն Յիսուսի Քրիստոսի։ 10 Իսկ ճշմարիտ հաւատացեալք ի Քրիստոս ոչ նմանութեամբ զճշմարտութիւնն ուրանան եւ ոչ ճշմարտութեամբ զմարդեղութիւնն խոտեն, այլ ըստ Հոգոյն Սրբոյ վարդապետութեանն եւ ըստ Տեառնն ձայնին, խոստովանութեամբ մերով՝ Ոչ արկանեմք զգինի նոր ի տիկս հինս, եւ ոչ մկրտութեամբ զՔրիստոս զգեցեալ արկանէ զնորն ի վերայ հնացեալ ձորձոյ, զի մի չար եւս պատառումն լինի՝ հերձուածն, որ զՏէրն ի պարտեալն եւ ի մեղաւք հնացեալ մարմինն միաւորէ. քանզի ասէ՝ չմիաբանի նորն ընդ հնոյն։ 11 Իսկ արդ ասեմ եթե՝ զիարդ ասաց առաքեալն եթե՝ Հին մարդն մեր խաչակից եղեւ նորա, զի խափանեսցէ զմարմին մեղաց։ 12 Արդ, ասա, ով է հին մարդն եւ ում եղեւ խաչակից. եւ Քրիստոս մի անգամ խաչեցաւ՝ մի բնութեամբ. եթե երկաբնակ ես եւ եթե քրիստոնեայ՝ ոչ կարես ասել, եթե որ խաչեցաւն եւ որ խաչակից եղեւ Քրիստոսն էր. քանզի ոչ բերէ խորհուրդն՝ ոչ ի հերձուածն եւ ոչ ի ճշմարտութեանն. այլ խաչեցաւ Նոր Ադամն՝ կենդանին ի մեզ Քրիստոս, անմահական բնութեամբ մարմնոյն, զոր ի մէնջն էառ եւ անմահացոյց, եւ շնորհեաց մեզ խաչակից լինել եւ կենդանանալ, որպէս եւ գրեցաւն. Զի ես զչարչարանս Քրիստոսի ի մարմնի իմում կրեմ. Այսուհետեւ կենդանի եմ ոչ ես, այլ կենդանի է յիս Քրիստոս։ 13 Եւ դարձեալ զայլս յորդորէ ընդ իւր՝ ասելով ընդ իւր. Եթե չարչարանացն կցորդ լինիմք, եւ փառացն հաղորդ լինելոց եմք. Եթե մեռարուք ընդ Քրիստոսի, հաւատամք, եթե կենաւք նորա կեցցուք ընդ նմա՝ ընդ քահանայապետին մերոյ, որ ըստ կարգին Մելքիսեդեկի. որով վկայեցաւն, թե անմահ եւ կենդանի է որ տասանորդեաց զԱբրահամ եւ աւրհնեաց։ 14 Քանզի այս Մելքիսեդեկ թագաւոր Սաղիմայ, որ թարգմանի թագաւոր արդարութեան, եւ կամ խաղաղութեան, որոյ ոչ սկիզբն աւուրց եւ ոչ կատարած կենաց. անհայր՝ չհամարեալ յազգս, նմանեալ Որդոյն Աստուծոյ։ 15 Արդ, որ անհայրն է՝ զիարդ նմանեցաւ Որդոյն Աստուծոյ, որոյ հայրն յայտնի է եւ հզաւր. այլ վասն կուսածին ծննդեանն եւ մարմնաւորութեանն. զի ոչ եթե Հայր մարմնացաւ եւ ոչ Հոգին Սուրբ թանձրացաւ, այլ Որդին։ 16 Եւ դարձեալ՝ անմայրն ըստ յառաջ բնութեան անսկզբնութեանն, եւ ոչ համարեալ յազգս, վասն զի ինքն ի մեռեալս միայն ազատ է եւ իշխանութիւն ունի մեռանել եւ յառնել, զի մեռելոց եւ կենդանեաց տիրեսցէ՝ ոչ աւտարաբար, այլ արարչաբար, եւ աստուածապէս զիւր արարածս փրկել յաւտարէ։    ԲԱՆ ՎԵՑԵՐՈՐԴՅաղագս մարմնական կրիցն Քրիստոսի. եթե ոչ է ինքնութիւն ակամա եւ հարկաւոր եւ կարեկցութեամբք, այլ ի վեր քան զկարիս հարկաւորս եւ զմարդկային բնութիւնս։1 Երանելոյն Յեռոթէոսի, Աթենացոց փիլիսոփայի, ուսուցչի Դիոնիսեայ՝ յԱստուածաբանական Ստիքիոնացն։    2 Բաւեալ ապաեղի ի մէնջ առաւելեալն մտաց եւ բանի աւրհնելով. թեպէտ եւ այսոքիկ ունի զգերաբնութիւնն եւ զգերագոյակ՝ ոչ միայն, զի այլաբար եւ անշփոթապէս մեզ հաղորդեցաւ, ոչինչ պակասեալ ի լիութենէն, որ առ մեզն խոնարհեցաւ. այլ զի ըստ ամենեցունց նոր եւ նորագոյն բնութեանս մերում գերաբնութեամբ գոյր, որ ըստ բնութեանն գերաբունն, զբոլորս մեր առ ի մէնջ՝ ի վեր քան զմեզ ունելով։1 Երանելոյն Դիոնէսեայ, Աթենացոց առաջին եպիսկոպոսին եւ մարտիրոսի՝ սակս մարդանալոյն Քրիստոսի, ի բանէն՝ Որպէս ասէ Յիսուս, որ ամենեցուն առաւելն է։    2 Եւ զի համառաւտաբար ասասցուք՝ ոչ մարդ, ոչ որպէս մարդ, այլ որպէս ի մարդկանէ՝ մարդկան եղեւ ի վեր քան զմարդ եւ ճշմարտապէս մարդեալ, եւ այնուհետեւ ոչ ըստ Աստուծոյ զաստուածայինսն ներգործեալ, եւ ոչ զմարդկայինսն ըստ մարդոյ, այլ այրացելոյ Աստուծոյ՝ նոր իմն եւ աստուածայրական ներգործութեամբ ըստ մեզ քաղաքավարեալ։1 Երանելոյն Եփրեմի եպիսկոպոսի Խորին Ասորոյ՝ ի բանէն, որ վասն շնորհացն այսպէս գրեաց։    2 Կինն պոռնիկ ի շնորհաց քաւարան ոտիցն Տեառն ընդունելով բովանդակութեամբ՝ տարաւ թողութիւն մեղաց, աւծանելով զոտսն Տեառն եւ Բժշկին իւղով, ձրի ընկալաւ զգանձսն առողջութեան ցաւոց իւրոց. զի ոչ թե վասն որովայնի լրման հրաւիրեցաւ յագեցուցանել զքաղցն իւր, այլ վասն ապաշխարութեան մեղաւոր կնոջն հրաւիրեաց զանձն իւր՝ արդարացուցանել զմեղաւորն. եւ ոչ թե բազմապատրաստ կերակրոց փարիսեցոյն քաղցեալ էր Տէրն, այլ արտասուաւք պոռնկին յագեալ եւ հանգուցեալ յարտասուացն, որով քաղցեալն էր, շրջելով զվայելչութիւն անցաւոր կերակրոցն, որով հրաւիրեալն էր՝ ցուցանել, եթե ոչ վասն անցաւոր կերակրոցն հրաւիրեալ էր, այլ վասն աւգնականութեան մտացն։ 3 Եւ ոչ իսկ վասն հեշտութեան եղեւ Տէրն ընդ կերաւղս եւ ընդ արբեցողս, որպէս կարծէր փարիսեցին, այլ զի ի մահկանացու կերակուրս նոցա խառնեսցէ զվարդապետութիւնն իւր, որպէս դեղ կենաց։ 4 Եւ որպէս ի պատճառս կերակրոյ տայր զխրատ դառնութեան Չարն տանն Ադամայ, նոյնպէս ի պատճառս կերակրոց տայր Բարին պարգեւս կենաց որդոց Ադամայ. որսորդ էջ, զի որսասցէ զկորուսեալ կենդանիս, եւ տես զմաքսաւոր եւ զպոռնիկս եւ զյամենայն անառակութիւնս ընթացեալս, փութացաւ եւ սփռեաց զգործս իւր ի վերայ ընթացից նոցա, զկերակուր պարարաւղ մարմնոյ՝ որսալ զնոսա ի պահս, որ պարարէ զհոգին։ 5 Ի լկտաց կարծեցեալ կերաւղ, ի գետնոց՝ ամենապարգեւ, յարբեցողաց՝ արբեցեալ, յիմաստնոցն՝ արբուցաւղ ամենեցուն. աւրհնեա՜լ տեսչութիւնն իւր։1 Սրբոյ Լուսաւորչին Հայաստանեայց՝ ի Վարդապետութենէն Գրիգորի, Յարութեան բանէն։    2 Եւ սքանչելագործ է եւ անհասական ի քննաւղաց, եւ ամենայն անհնարականաց հնարաւոր։ 3 Զի որպէս յառաջ քան զչարչարելն պարգեւեաց զկենարար մարմինն իւր եւ զարիւնն աշակերտացն՝ առ ի յայտ առնելոյ, եթե ինքնակամ չարչարի, նոյնպէս յետ յարութեանն ցուցանէ յանձին զնշանս բեւեռացն, յայտ առնելով, եթէ չէին բաւական վէրք արգելուլ զնա ի գերեզմանին՝ զբժիշկն վիրաւորաց։ 4 Նոյնպէս եւ ճաշակեալ ընդ աշակերտսն ի նոր արքայութեանն, զի յայտ արասցէ, թե որ յանկարաւտ եւ յանճաշակ արքայութեանն ճաշակել գիտէ, նոյն եւ յառաջ քան զչարչարանսն քաղցական եւ դարմանաւոր յաշխարհիս լի եւ անկարաւտ ամենալցոյց շրջէր։ 5 Այլ զորաւրինակ անդ վասն հաստատելոյ աշակերտացն ճաշակէր, նոյն աւրինակ աստ առ ի հաւատարիմ առնելոյ աշխարհի քաղցեաւ, եւ թե արդարեւ իսկական Որդին Աստուծոյ եղեւ յետ ժամանակի եւ որդի մարդոյ, զի կեցուսցէ զաշխարհս. վասն որոյ կանխասաց եղեալ մարգարէն եթե՝ Աստուած յաւիտենական, Աստուած, Աստուած, որ հաստեաց զծագս երկրի՝ ոչ քաղցեսցի եւ ոչ աշխատեսցի, եւ ոչ գոյ քննութիւն իմաստութեան նորա։1 Երանելոյն Աթանասի, եպիսկոպոսի Աղեքսանդրացոյ՝ ուստի զԱպաւղինարեաց, ի բանէն՝ Աւրինակ բարեպաշտութեան։    2 Բնութեամբ ուրեմն եւ ոչ ուրեմն պիտակ արար Տէր, մարդ եղեւ ոչ ըստ բնութեան, եւ ոչ ըստ գործոց մեզ մեղաց հանդուրժել կարողութիւն էր յԱրարիչն. քանզի մերով բնութեամբ եւ գտանելով պատերազմ եւս լինի, եւ սերման տանումն ի ձեռն մերոյ տկարութեան։ 3 Իսկ Բանին մարմնաւորութիւն ըստ բնութեան Աստուածութեանն եղեալ՝ աննդունակ եղեւ որ ի մեզ հնութեամբ սովորական իրքն էին, եւ վասն այսորիկ ուսանիմք մերկանալ զհինն եւ զգենուլ զնորն. եւ յայսոսիկ է սքանչելի, զի մարդ եղեւ Տէրն եւ առանց մեղաց, զի նոր բովանդակ եղեւ, եւ որքան ինքն հրամաեաց բնութեանն՝ կամելով յինքն ընկալաւ որքան կամեցաւ, այս է՝ ծննդեանն, որ ի կնոջէ, աճման հասակի, թուոց ամաց եւ աշխատութեան, եւ ծարաւոյ եւ քաղցո, եւ տրտմութեան եւ մահու, եւ յարութեան։1 Երանելոյն Բարսղի եպիսկոպոսի Կեսարու, ի բանէն՝ Յաղագս գոհութեան։    2 Եւ համայն արտասուելն Տեառն ի վերայ Ղազարու եւ ի վերայ քաղաքին զայս ասել ունիմք, զի եւ եկեր եւ արբ՝ ոչ ինքն այնոցիկ կարաւտ, այլ չափս քեզ եւ սահման հարկաւորաց անձին ախտից թողլով։ 3 Նոյնպէս եւ արտասուեաց՝ ողբացողաց եւ ողբացելոց սաստկացեալ զախտսն նուաստացուցանելով ուղղէր. Ղազար սիրելին մեր քունեաց, այլ երթամ, զի զարթուցից զնա։ 4 Ո ի մէնջ զննջեալն ողբա սիրելի, զոր սուղ ինչ զկնի վստահանայ զարթնուլ։1 Երանելոյն Տիմոթէոսի, եպիսկոպոսին Աղէքսանդրու՝ ուստի զԼեւոն եւ զԵւտիքէ։    2 Իսկ լինելով Բանն մարմին, որ է այս որդի մարդոյ, եղեւ բնակից մեր, որպէս ի ստացականէ մարմնոյ, որ ի Կուսէն սրբոյ մարմնացեալ, որպէս վայել է Աստուծոյ՝ ըստ Աստուծոյ աստուածապէս ի նմա։ 3 Իսկ մարմին անապական լինել՝ հիմն հոգեւոր անձնաւոր հաստատապէս եւ անշարժապէս, աղէ՜ արդեաւք վասն բնութեանն հողեղինի ստացեալ. պիտոյ էր արդեաւք ասել՝ տեսանել եւս նմա զանապականութիւն եւ բառնալ զբեռն մեղաց, եւ թագաւորել ի վերայ նորա մահու, եւ լծոյ եւ առանց ապականութեան հնազանդել, ընդ որով որդիք մարդկան հնազանդին ընդ դատապարտութեանն այնուիկ, եւ պարտաւորեալք եղեալք։ 4 Ոչ է արժան իմանալ եւ այսպէս, այլ մինչեւ կարի յոյժ ճշմարիտ եղեալ մարդ, յոյժ անցեալ վերաբերեալ քան զչափս բնութեան մարդկութեանս, եւ աստի ամենայն խորհուրդք մարմնաւորութեանն, որպէս վայել է Աստուծոյ, կատարեին։1 Երանելոյն Փիլիքսիանոսի, Նաբոկայ եպիսկոպոսի՝ ի մեկնութենէ սրբոյ աւետարանին ըստ Յովհաննու։    2 Առաքեաց Աստուած զՈրդին իւր ի նմանու[թիւն] մարմնոյ մեղաց. ոչ աւրինակաւ մարմնոյ միայն նմանութեան, որպէս կարծեցին Եւտիքէ եւ Մարկիոն, Մանի եւ Վաղընտիանոս, այլ մարմին ճշմարիտ, եւ ցանկութիւն ոչ ի նմա եւ ոչ հաշումն, եւ ոչ մի ինչ, որ ի պատճառս դատապարտութեանն Ադամայ, այլ ազատ իսկ ամենեւիմբ. որպէս ազատութեամբն իւրով փորձեալ Տէրն ամենայնի՝ կամաւորութեամբ, եւ ոչ որպէս հնազանդեալ ի բռնութենէ։ 3 Այլ որպէս ինքն Տէրն ասէ. Իշխանութիւն ունիմ դնել զանձն իմ եւ իշխանութիւն ունիմ առնուլ զնա։ 4 Ապա թե դնել եւ առնուլն իշխանութեամբ էր, յայտնի է թե ամենայնն եւս կամաւորութեամբ է եղեալ, եւ ոչ բնականք. քաղցն եւ ծարաւն, վաստակելն, քունն եւ չարչարանքն՝ այս ամենայն ըստ տեսչութեանն համարեալ, եւ ոչ ըստ բնութեան մարմնոյ։ 5 Յորժամ կամեցաւ, քաղցեաւ, եւ յորժամ քաղցեաւն՝ ոչ ըստ թափուր լինելոյ ի կերակրոյ, որպէս ամենայն մարդ. պահեաց երբեմն զքառասուն տիւ եւ զքառասուն գիշեր, եւ յետ կատարելոյ քառասուն աւուրն ապա քաղցեաւ։ 6 Եւ եթե բնութեամբ քաղց նորա, որպէս ամենայն մարդոյ, ոչ յանցանել պահոցն եւ ոչ ի կատարել քառասուն աւուրն ապա սկսանէր երեւիլ քաղցն. եւ այն ըստ բնութեան մարդոյ ոչ պատշաճի, եւ ոչ այս, եթե զկնի քաղցոյն եւ ծարաւոյն ոչ վարի կերակրով եւ ըմպելեաւ։ 7 Իսկ զայս, զոր ասացաքս, ոչ ասեմք, եթե ոչ վարեցաւ Տէրն կերակրով եւ ըմպելեաւ, այլ ոչ ի բռնութենէ, որպէս կարաւտ ձգեալ առ կարաւտութիւնն։1 Երանելոյն Սեբերիանոսի՝ ի հինգերորդ ճառէն։    2 Եկն դարձեալ ի Կանա Գալիլէացոց, ուր արար զջուրն գինի։ 3 Յիշէ զերեկի բանսն, եթե զոր ինչ մարմնապէսն է ասացեալ՝ չէ պարտ մարմնապէս իմանալ։ 4 Երեւի երբեմն աստ եւ երբեմն անդ՝ ըստ մարմնոյն, եւ ոչ ըստ աստուածութեանն սահմանելոյ. զի աստուածութեամբն ամենայն ուրեք է, այլ տեսչութեամբն զկարգ տեսչութեանն կատարելոյ. եւ Յիսուս վաստակեալ ի ճանապարհին՝ աշխատեցաւ աշխատելեաւն, որ ոչն աշխատէր, պահեաց զԽ. տիւ եւ զԽ. գիշեր, եւ յետոյ քաղցեաւ. եւ յայտ է, եթե յորժամ կամեցաւ՝ քաղցեաւ, զի բնութիւնն իւր առանց կարեաց է։    ԲԱՆ ԵՒԹՆԵՐՈՐԴԵթե ոչ է պարտ անգիտութիւն ասել Քրիստոսի ըստ տնաւրէնութեանն. թե պարտ է եւ ուրեք ձեւանայ անգիտանալ՝ յաղագս իմիք պատճառի։1 Երանելոյն Երանեանոսի, Հետեւողի առաքելոց՝ եպիսկոպոսի Ղոգոնի Գալիլէացոյ, ի բանէն, որ յաղագս տնաւրէնութեան Փրկչին։    2 Քանզի նոյն ինքն Բանն Աստուած հոգով գիտութեամբ եւ կատարելութեան երեւեալ, եւ ոչ հոգով անգիտութեան եւ պակասութեան։ 3 Քանզի զիարդ ի նմին գոլ կարէր կատարելութեամբ եւ պակասութիւն, գիտութիւն եւ անգիտութիւն, ճշմարտութիւն եւ մոլորութիւն, լոյս եւ խաւար, կարողութիւն եւ անկարութիւն. զի սոքա բարձաւղք են միմեանց, որպէս լոյս եւ խաւար ի նմին համանգամայն ոչ երբէք լինիցին. այլ եթէ լոյս, ոչ եւս խաւար. եթե կարողութիւն, ոչ եւս անկարութիւն. եթե ճշմարտութիւն, ոչ մոլորութիւն. եթե լիութիւն, ոչ պակասութիւն. եթե գիտութիւն, ոչ անգիտութիւն. եթե կատարելութիւն, եւ ոչ բնաւ իւիք թերաբայութիւն։1 Սրբոյն մերոյ լուսաւորչին Գրիգորի՝ ի չարչարանսն Քրիստոսի։    2 Համարձակութիւն առին աշակերտքն հարցանել զՏէրն ի Ձիթենեաց լերինն. Ասա մեզ, ասեն. երբ լինիցի այդ, կամ զինչ նշան իցէ քոյո գալստեանդ եւ վախճանի աշխարհի։ 3 Իսկ նա թեպէտ եւ հրաժարէր, թե՝ Վասն աւուրն եւ ժամուն ոչ ոք գիտէ՝ ոչ հրեշտակք եւ ոչ Որդի, բայց միայն Հայր. եւ յԱռաքելագործ մատենին՝ Ոչ, ասէ, ձեզ գիտել զժամս եւ զժամանակս, զոր Հայր եդ յիւրում իշխանութեան. իսկ ո այլ ոք իցէ իշխանութիւն Հաւր, եթե ոչ Որդին. սակայն առեալ մանրապատում նշանաւք վասն ահաւոր եւ ամպախաղաց գալստեանն իւրոյ՝ աշակերտացն ուսուցանէր։ 4 Տեսանես, զի գիտակ է Որդի ոչ միայն աւուրն եւ ժամուն, այլ եւ կերպարանաց իւրոյ գալստեանն ոչինչ իւիք անտեղեակ. բայց վասն թերահաւատ լսաւղացն ըստ ժամանակի զիջանելով խաւսէր։    5 Երանելոյն Աթանասի, եպիսկոպոսի Աղեքսանդրու՝ ի թղթոյն, որ առ Եւսեբիոն եւ Ղուկիփերէ եւ Աստերոն։    6 Վասն որոյ եւ այլ էր նախ քան զԱբրահամ Որդին, եւ ոչ այլ որ յետ Աբրահամու. ոչ այլ յարուցիչն Ղազարու, իսկ այլ հարցաւղն վասն նորա. այլ նոյնն էր՝ իբրեւ մարդկաւրէն ասելովն. Ուր եդիք զՂազարոս, իսկ աստուածաբար զնա յարուցանելով։1 Երանելոյն Կիւրղի Երուսաղեմացւոյ եպիսկոպոսի, որ ի՝ Տէր, ո հաւատաց, ի բանէն՝ Պարծանք սրբութեան։    2 Վասն այսորիկ առ յանձն զդատապարտութիւն, զի լուծցէ զվճիռ դատաստանի զառաջնոյ դատապարտութեանն։ 3 Եւ վասն այսորիկ թաղեցաւ, զի երկիրն, որ ընկալաւ զանէծս զառաջինս, փոխանակ նզովիցն զաւրհնութիւն ընկալցի։ 4 Առ ժամանակ մի մեղացն պատսպարան զտերեւ թզենոյն կարկատեալ զգենուին. վասն այնորիկ Յիսուս ի վախճանի նշանացն ամենայնի զթզենին դնէր. զի իբրեւ դիմեալ գայր ի ժամանակի չարչարանացն, նզովեաց զթզենին՝ ոչ զամենայն թզենի, այլ զմինն միայն առ աւրինակէ, եւ ասէ. Այսուհետեւ ամենայն ոք ի քէն պտուղ մի ճաշակեսցէ։ 5 Արդ, լուծեալ լիցի, ասէ, այսուհետեւ վճիռ դատապարտութեան եւ անցցէ պատիժ պատուհասից։ 6 Արդ, որովհետեւ զթզենին առին արկին զիւրեամք, եկն ի ժամա[նա]կի, յորում ոչ էր ժամ պտղոց. իսկ ով է, որ ոչ գիտէ, եթէ ի ժամանակս ձմերայնոյ պտուղ ի թզենոյ ոչ գտանի, բայց միայն տերեւով զարդարեալ կայ. արդ զոր ամենեքեան գիտեն՝ Քրիստոս ոչ գիտէր. նա գիտէր եւ գայր պահանջել, ոչ եթէ չգիտէր, զի գտցէ. այլ զսաստ նզովիցն տերեւովն չափ կամէր առնել, եւ ոչ պտղովն։1 Երանելոյն Եպիփանու եպիսկոպոսի Կիպրացոյ՝ ի Պարունակաց է։    2 Իսկ եթէ դարձեալ ասիցէ. Ուր եդիք զՂազար, մարդկապէս վասն տեռատեսին եթէ՝ Ով մերձեցաւ յիս, եւ կամ՝ Զո խնդրէք, եւ՝ Զո զյինէն ասիցեն մարդիկ, զՈրդոյ մարդոյ, եւ կամ թե՝ Մանուկն աճէր եւ զաւրանայր, կամ՝ Յառաջանայր աճմամբ եւ իմաստութեամբ, եւ կամ՝ Յառաջ քան զգիտել մանկանն զհայր եւ զմայր, ոչ տեսանես ի սոյն իսկ պատճառաց զառաւել գիտութիւնն. զի ի մարմնոյ եւ ի մարդկութենէ զպատմութիւնն։ 3 Զի որքան ի Հին Կտակարանսն յերեսաց Աստուծոյ Հաւր՝ խոնարհեալ առ ի հաւանումն մարդկան, ըստ անգիտութեան ասացեալս. բայց ոչ գոլով անգէտ Աստուծոյ զայս, եկեալ սուրբ Բանն ելից, կատարելով զասացեալսն. Հայր իմ գործէ, եւ ես գործեմ։ 4 Քանզի որպէս հարցանէրն Յիսուս՝ զյառաջագիտութիւն ունելով, եւ ինքն Քրիստոս յաւրէնսն հարցանէր. Ես ինքն եի միշտ, եւ ոչ այլ ոք։ 5 Քանզի որ ասացն Մովսիսի. Զինչ է այդ, որ ի ձեռին քում է, նա ասաց, որ տեսանեին թե՝ Ես եմ Որ Էնն, եւ՝ Ուր եդիք զՂազարէ։ 6 Ոչ աւետարանն անգէտ է եւ ոչ Հին կտակարանքն անգէտ էին. քանզի՝ Ուր եդիք զՂազարն, ասէ՝ յանդիմանեալ կամեցեալ, որ ոչ զհաւասար հաւատոյ Սովմանիտեցոյն ունէին. զի թեպէտ նա առ մարդ ունէր, իսկ Մարթայեանքն ունեին առ Աստուած. եթե ասէ՝ Ո յիս մերձեցաւ, զի ընքէնէ նա խոստովանեսցի, զի մի վասն ընքեան ինքն կացցէ վկայ Որդին Աստուծոյ, այլ զի յայլոց խոստովանեսցի։ 7 Եւ թե ասիցէ. Ունիք նկանակս ընդ ձեզ, զի զսակաւութիւն նկանակացն յայլոց նշանակեսցի. վասն որոյ առնելոց էր զնշանագործութիւնն ի հինգ նկանակէն՝ զհինգ հազարս յագեցուցանելով արս։ 8 Եւ թե ասիցէ՝ Զո խնդրէք, զի ցուցցէ զխնդրաւղսն պատրեալս՝ զՅիսուս խնդրել, զբժիշկն թարգմանեալ եւ զՓրկիչն. զի յորժամ տեսցեն զսա՝ ի սորա փրկութենէն մերժեալ գտցին։ 9 Որպէս վասն Տեառն մերոյ Յիսուսի Քրիստոսի ուսուցաք ոչ անմասն յառաջ գիտութեան գոլով. քանզի որ ասէր զՄարթայեանսն՝ Ուր եդիք զնա, մաւտ էր ի գերեզմանն, եւ մաւտ եղեալն վասն մաւտաւորացն հարցանէր. որ ի կողմանց Գալիլէացոց ի հեռաստանէ ցուցեալ յնքենէ թե՝ Ղազարոս մեռաւ, մաւտ եղեալ ի տեղին՝ տգիտանայր. այլ կամէր ցուցանել, զի զայն առնէր, եւ ոչ ոք կատարելապէս նմա հաւատայր, զի ցուցցէ նա մեզ զիւր խնայումնն եւ զբազում մարդասիրութիւնն։1 Նորին Եպիփանու՝ ի բանէն, որ յաղագս Սուրբ Երրորդութեանն։    2 Ինքն այսուհետեւ՝ սուրբ Բանն կենդանի, որ ինքն էր էութեանս, ինքնակացութեանս, թագաւորն երկնային, հարազատն Որդի, միշտ ընդ Հաւր՝ ի Հաւրէն ծնեալ անամանակն, ի Հաւրէն յառաջ եկեալ՝ բացափայլութիւն փառաց, գծաւորութիւն էութեան, կերպն ելով Հաւր ճշմարտութեամբ, աթոռակիցն Հաւր, դատաւոր կենդանեաց եւ մեռելոց, կեանք ի կենաց, էակն իմաստութիւն յիմաստութենէ, աղբիւր ելով յաղբիւրէ. Զի զիս, ասէ, լքին թողին՝ աղբիւր ջրոյ կենդանւոյ, եւ փորեցին իւրեանց գուբս ծակոտկէնս. գետն յաւետախաղ ուրախ արար դիմուածովն զքաղաքն Աստուծոյ՝ յաղբերէն յառաջ եկեալ, յորմէ գետք յորովայնէ նորա հոսին. մանկանն Դաւթեան, արմատն Եսայիական, ծաղիկն զ՚ի նմանէն, առիւծն՝ թագաւորն, յազգէն Յուդայ, ոչխարն բանական, քարն կենդանի, մեծին խորհրդոյ հրեշտակ, մարդն ճշմարտութեամբ եղեալ՝ Աստուածն ճշմարտապէս ելով, ոչ յեղեալ զբնութիւնն, ոչ այլայլելով զաստուածութիւնն. ծնեալն մարմնով, մարմնացեալն Աստուած՝ Բանն մարմին եղեալ, ունաւղն ընդ մէջ եղելոյ զմարմինն։ 3 Զի Բանն ոչ ասաց եղեալ, այլ յետ ասելոյն Բան անորոշաբար՝ դնէ զմարմինն, իսկ յետ մարմնոյն ասէ եղեալ, զի եղեւն ի Մարիամայ նորագործ իցէ. զի Բանն ի վերուստ առ ի Հաւրէ ծնանիցէ։ 4 Այս սուրբ կենդանի Բան՝ առ Հաւրն Աստուած, մեծին խորհրդոյ հրեշտակ, պատմաւղ խորհրդոյն Հաւր, հայրս հանդերձելոյ յաւիտենին՝ ինքն Քրիստոս ասաց. Ոչ ոք գիտէ զաւրն եւ զժամն, եւ ոչ հրեշտակք յերկնի, քանզի եւ ոչ գիտեն, եւ Որդին. իմացումնակի զայս ասէ, եթե միայն Հայր։ 5 Արդ, եթե այսուհետեւ գիտէ Որդին զՀայրն, իսկ մեծագոյն Հայրն քան զաւրն եւ զժամն, եւ ոչ ոք հակաճառէ, իբր մեծագոյնն գիտաւղն զնուազն անգիտանայ. զի Ոչ ոք գիտէ Հայրն, եթե ոչ Որդին, եւ ոչ ոք գիտէ զՈրդին, եթե ոչ Հայր։ 6 Արդ, որպէս մեծ է Հայրն, որ գիտէ զՈրդին, այսպէս Որդին մեծ, զի գիտէ զՀայրն։ 7 Եթե գիտէ այսուհետեւ զՀայր՝ մեծագոյնն, զփոքրն իբր անգիտանայ, այս է՝ զաւրն եւ զժամն. որոնեայ զԱստուածային Գրեցեալսն եւ ուսիր զՀոգոյն զաւրութիւնն, եւ ինքն Հոգին գիտակն զՀայր եւ զՈրդին բացայայտեսցէ քեզ զԲանին՝ զՈրդւոյն Աստուծոյ զգիտութիւնն. զի մի մոլորիցես ի ճշմարտութենէն եւ կորուսցես զքոյին անձնդ։1 Երանելոյն Գրիգորի, եղբաւրն Բարսղի, որ առ յարութիւնն։    2 Այլ թերեւս ոք առ լուծեալ եւ քակտեալ մարմինն հայեցեալ, եւ առ չափ իւրոյ զաւրութեանն, զԱստուածութիւնն դատիցի, զյարութեանն Բան անկարելի ասէ, եւ դադարել որք այժմդ շարժին եւ յառնել որ այժմ ոչ շարժին՝ ոչ հնար եւ մարթ ասելով։ 3 Այլ այսպիսոյ նախ առաջին եւ մեծարասցուք հաստատուն նշանակ ըստ յարութեան ճշմարտութեանն, զնոյն ի քննաքարոզին զարժանահաւատալին։ 4 É ասացելոցն հաւատ յայլ եւս յառաջագոյն ասացելոցն, որ եղեն, զհաստատութիւնն ունի. քա[ն]զի բազումս եւ զանազանս աւարտեաց Աստուածային Գիրն. կարէ, որպէս զի արդեւք ունիցի ստութեան կամ ճշմարտութեան, զայլ եւս զասացելոցն տեսեալ ի ձեռն նոցա զյաղագս յարութեանն աւրէնս՝ տեսանելով իմանալ։ 5 Զի թե յայլսն սուտ են բանքն եւ սխալեալք ի ճշմարտութենէ՝ յանդիմանին, եւ ոչ այս ամենայն իրաւք արտաքս քան զստութիւնն է. իսկ թէ այլքն ամենայն վկայ ունին ճշմարտութեանն փորձն, կարգաւորէ սոքաւք եւ զյաղագս յարութեան ասացուածս ճշմարիտ համարել։ 6 Իսկ յիշեսցուք մի կամ երկուս յառաջագոյն պատմելոցն եւ ընդդէմ դիցուք յառաջն ասացելոցն զլինելն, որպէս զի գիտել ի ձեռն այնց, զի առ ճշմարտութիւնն բանն հայի։ 7 Ով ոչ գիտէր, զիարդ ծաղկէր զուարճանայր, յղփացեալ էր յիսկզբանն անդ՝ Իսրայելեան ժողովուրդն, ընդդէմ ամենայն աշխարհիս զաւրութեանց հակառակ յարուցեալ։ 8 Որպիսի՜ էր արքունիքն Երուսաղէմացոց քաղաքին. որպիսի՜ աշտարակաւքն տաճարին մեծագործութիւն, որ եւ արժանի զարմանալոյ եղեւ եւ աշակերտացն Տեառն, եւ հայել տեսանել աղաչեն զՏէրն՝ հրաշապէս յերեւելիսն տրամադրեալք, որպէս աւետարանին պատմումն յայտ առնելով ասէ. Որպիսի գործք, որպիսի՜ շինուածն։ 9 Իսկ նա զլինելոցն ի տեղին զաւերումն՝ զապականումն գեղեցկութեանն այնորիկ, որ առժամայն զարմացեալն էին՝ ցուցանէր, ոչինչ յերեւելեացն յետ սակաւ միոյ մնալ ինչ. այլ եւ զայն, որ յաղագս չարչարանացն ժամանակն էր։ 10 Կանայքն զհետ երթային՝ ողբալով զանիրաւն ի վերայ նորա վճիռ մահու, քանզի չեւ եւս ի լինելոցն մատակարութիւն հայեին, իսկ նա խրատ տայ զայն, որ ի նայն լինի՝ լուռ լինել, զի ոչ էր արժանի արտասուացն. բայց ընկենու զողբսն եւ զկոծն ի ճշմարիտ արտասուաց ժամանակ, յորժամ փակեսցի քաղաքն պաշարողաւք եւ յայնչափ ճեպ տագնապի եկեսցէ անցք չարչարանացն, մինչ զի երանելի համարել զոչն եղեւ. յորս եւ զմանկակերն զեկոյց զպղծութիւն՝ ասել. Երանի յայնս աւուրս անպտուղ որովայնոց։ 11 Արդ, ուր են արժանիքն այն. ուր տաճարն, ուր պարիսպն, ուր աշտարակաց պատուարքն, ուր Իսրայէլացոց բռնաւորութիւնք. ոչ ոմանք ընդ ամենայնս փոքր ինչ պիտի ասել աշխարհս այլ այլուր քայքայեցան, եւ սոցա կործանմամբ ընդ նմին աւերեալ արքունեան տաճարն։ 12 Զի ինձ թուի զայսպիսիքն զայս նախ զեկուցանել Տէր ոչ յաղագս իրացն. քանզի զինչ այնչափ ինչ էր լսաւղացն աւգուտ այն, որ ամենայն իրաւք լինելոց էին յառաջ ստացուածք. զի գիտացին ի փորձին, եւ ոչ յառաջագոյն ուսեալ, որ լինելոց եին, այլ զի եւ ի ձեռն սոցա եւ զմեծամեծացն հաւաստի կարգաւորութիւն գալ. քանզի ի սոսա գործովքն վկայութիւն եւ ի նոսայն ճշմարտութենէ ապացոյցք։ 13 Քանզի թե ուրուք մշակի, որ զսերմանցն պատմեսցէ զաւրութիւն, անհաւատալ դէպ լիցի, որ մշակութեանն անփորձ է, եւ բաւական ապացոյցք ճշմարտութեանն երկրագործաց միով սերմամբ, որ ի կայթին՝ կացուցանել զզաւրութիւնն եւ յաղագս այսոց երաշխաւոր լինել. քանզի որ տեսանէ զմի ցորեանն, որ ի լրութեան կայթին գտցի, յորժամ անկցի ի կոշտսն՝ հասկ եղեալ, ոչ յաղագս ի ձեռն միոյն եւ ոչ յայլսն անհաւատասցէ ոք։ 14 Այսպէս բաւական թուի ինձ առ վկայութիւն դնել՝ ըստ յարութեանն խորհրդոյ այն, որ այլովք եւս ասացելովք խոստովանէ զճշմարտութիւնն. տինա առաւել եւ նոյն ինքն յարութեանն փորձ, զոր ոչ բանիւք այնչափ, որչափ ի ձեռն գործոց ուսաք. քանզի մեզ եւ ի վեր քան զհաւատ է յարութեանն հրաշ՝ ի ձեռն խոնարհագոյն արմանագործութեան սկիզբն արարեալ հանդարտագոյն իմն զհաւատն ընտելացուցանել մեծամեծաւքն։ 15 Քանզի, որպէս մայր զուգապէս դիացուցանելով զմանուկն, մինչդեռ տղայն է, փափկի եւ գիճի բերանոյն զկաթն պտկովն ի ներս ի բերանն դնէ, եւ ատամնաւորի, եւ աճեցելոյն տայ զհացն, ոչ խիստ եւ անկազմ, զի մի քանցիցէ քերեալ խստիւ կերակրելովն ընդացն փափկութիւն եւ անկրթութիւն, այլ իւրով ատամամբն մալեալ եւ ծասկեալ չափաւոր եւ կշիռ զաւրութիւնն այնմ, որում մատուցանէն՝ արար, եւ ապա ըստ յաւելուածոյ զաւրութեանն աճեցեցելոյ ընդելեալ ընդ փափկագոյնսն՝ հանդարտ մատուցանէ զհաստատագոյն կերակուրն. այսպէս զմարդկային փոքրոգութիւնն Տէրն, իբրեւ զտղայ իմն անկատար՝ ի ձեռն հրաշիցն կերակրելով եւ դիեցուցանելով, նախառաջին յուսահատեալ ախտին զյարութեանն յառաջաբանէ զզաւրութիւնն, որ մեծ էր ուղղութեամբ վճարելոյ, բայց սակայն որպիսի իբրութեան հաւատարիմ լինել ասացեալ։ 16 Քանզի սաստեալ ջերմանն ուժգնապէս զսքանչն Սիմոնի ջեռեալ՝ արար զչարին փոփոխումն, մինչ զի սպաս ունել որ անդն եին, զաւրութիւն տալ այնմ, որ ահա մեռանել ակնկալութիւն էր։ 17 Ապա սակաւ ինչ ի զաւրութիւնն յաւելեալ, եւ զթագաւորազինն որդի, որ խոստովանելումն ի վտանգի կայր՝ զայս պատմութիւնն ասէ, զի հանդերձեալ էր մեռանել, հայրն գոչէ. Վաղ էջ քան զմեռանել մանկանն, ներգործեայ այնմ, որ մեռանելն հաւատացաւ՝ զյարութիւնն, մեծաւ զաւրութեամբ սքանչելիսն գործեցեալ, եւ ոչն մերձենալ ի տեղին, այլ ի բացեայ հրամանին զաւրութեամբ զկեանսն առաքէր։ 18 Դարձեալ կարգաւ ի վերայ բարձրագոյն սքանչելեացն ելանէ. զի առաջին քահանայապետին կամելով դիմեալ՝ ետ ճանապարհերթութեանն յապաղումն, բժշկութեանն տեռատեսին հրապարակայայտ առնել, զոր ոչ գիտեին, զի յայսմիկ ժամանակի յաղթեսցէ հիւանդին մահ։ 19 Այն ինչ դեռադեռ ոգոյն ի բաց մեկնեալ ի մարմնոյն եւ խուճապելոցն կականմամբ աղաղակեալ ճչելով յերկս չարեացն, իբրեւ ի քնոյ հրամանական բանիւ ի բաց յարուցեալ դարձեալ առ ի կեանս զաղջիկն, ճանապարհաւ իմն եւ կարգաւ առ մեծն ձեռն տալով՝ առաջնորդէ մարդկային տկարութեանս։ 20 Ապա ի վերայ այսոցիկ առաւելու սքանչելեաւք եւ բարձրագոյն զաւրութեամբ ճանապարհ գործէ մարդկան յաղագս յարութեան հաւատ։ 21 Նային քաղաք զոմն ի Հրեաստանէ պատմէ Գիր. մանուկ աստ միածին այրոյ միոյ, որ էր ոչ այնպիսի մանուկ, որպէս զի ի պատանեակս համարեալ, բանն անուանէ պատանի, ի բազումս ի ձեռն սակաւուց պատմէ պատմագրումնն, յայտնի աշխարելումն արժանի է պատմութիւնն։ 22 Այրի էր, ասէ, մեռելոյն մայրն. տես զծանրութիւն աղէտին, զիա՜րդ սակաւու զախտն բանն աշխարելումն երգեաց։ 23 Զինչ աղէ ասացեալն. զի մանգարարութեան յոյս ոչ էր, այլ բժշկել զաղէտս գնացելոյն. զի այրի կինն ոչ ունէր այլ ոք փոխանակ այր, որ մեռանէրն՝ հայիլ, եւ միածին. որչափ ի վերայ սորա էր չարն, ամենայն գիտելի էր, որ չէր աւտար ի բնութենէ. միայն յերկունսն զնա ծնաւ, միայն ստեամբք զնա դիեցոյց, միայն նմա պայծառ սեղան առնէր, միայն պայծառութեանն ենթադրութիւն. ի խաղ փոյթ, ի գործ ուսումնասէր, զուարթ յելս եւ ի մուտս, յմբշամարտս, ի ժողովս պատանեկաց, որ ինչ միանգամ մաւրն քաղցր եւ պատուական էր՝ նա էր. հասեալ յամուսնութեան տիս՝ ազգին շառաւիղ փոխանորդութեան, ոստ խնամական ծերութեան. այլ եւ հասակին յաւելուած աշխարող բոց է. զի ծաղիկ թառամեալ է պատանին ասել զտիոցն՝ այն ինչ մուրուաւքն ծնաւտքն դալարացեալ եին, չեւ եւս ի խոր աճեցեալ մուրուքն, գեղեցկութեամբ դեռ եւս փաղփեին այտքն։ 24 Արդ, զի՜նչ ինչ անցանել ընդ մայրն վասն նորա էր. որպիսի հրով որովայնն աղեխարշէր դառնաբար ի վերայ նորա, շուրջ զնովաւ խարշելով եւ մաշելով, մինչդեռ առաջի կայր պատանոյն կործանեալ դին, մինչ զի ոչ հաւատալ զմեռելոյն պատանս թաղմանն, այլ առ ի լնուլ ախտիւն, որ ի բազումս կարի նմա զողբսն յաճախել։ 25 Եւ զայս ոչ եթող Բանն. քանզի ետես զնա, ասէ, Յիսուս եւ գթացաւ եւ մատուցեալ մերձեցաւ ի տապանն, եւ բարձեալ տանաւղքն կացին. ասէ ցմեռեալն. Պատանի, քեզ ասեմ, արի, եւ ընձեռնեաց զնա մաւրն կենդանի։    26 Արդ, ահա ոչ սակաւ մեկուսի ի մեռելոյն եղեալ այնչափ, որ զի չեւ էր եդեալ ի գերեզմանին, լինի ի Տեառնէ մեծ սքանչելիքն. իսկ հրամանն զոյգս եւս առ բարձրագոյն հրաշագործութիւնն աճեցեալ անցանէ, զի առաւել հպեսցի երեւեալ Քրիստոս անհաւատին յարութեան սքանչելեաւք։ 27 Հիւանդացաւ ոմն յընդելականացն Տեառն եւ սիրելեաց, Ղազար անուն հիւանդին. հրաժարեաց Տէրն յայցելութենէ սիրելոյն. հեռի ի հիւանդէն անց գնաց, զի գտցէ վայր եւ զաւրութիւն կենացն, ի նմանէ ի բաց կալոյ, զիւրն գործել հիւանդութեամբն մահն. զեկուցանէ Տէրն աշակերտացն ի Գալիլեայ զՂազարու հիւանդութիւնն եւ զերկիւղն առ ի նա, ասէ յարուցանել զայն, որ անգեալ դնէր։ 28 Եւ զարհուրեին վասն Հրեիցն հակառակութեան, դժուար եւ վտանգաւոր արարեալք դարձեալ ի Հրեաստանի ի մէջ սպանողացն լինել, եւ վասն այնորիկ յապաղելով եւ յերկարելով՝ ոչ ժամանակաւ առնեն ի Գալիլէէ զանդրէն դարձն։ 29 Քանզի բռնադատէր Բանն իշխանութեամբ, եւ ածեալ լինեին աշակերտքն ի Տեառնէ, իբրու կատարեալ ընդհանուր յարութեանն ի Բեթանիայ խորհուրդ ուսանելով։ 30 Չորք եին ահա աւուրք յետ մահուան, յետ զամենայն կատարել մեռելոյն զարժանին՝ գերեզմանաւ ծածկեալ, մարմինն այտուցեալ, որպէս ահա դէպ լինի, եւ յապականութիւն լուծեալ, քակտեալ՝ ծորէր խոնաւութեան երկիրն, եւ շաւշեալ յաղցից հարկէ մարմնոյն՝ փախչելի եին իրքն բռնադատեցելոյ բնութեանն, լուծեալ ի ժահահոտութիւն։ 31 Յայնժամ զանհաւատալի զընդհանուր յարութեանն գործ ի ձեռն ներգործագոյն սքանչելեաց ի ցոյցս գիտութեան ածեալ լինել. քանզի ոչ մեռեալ ոք յառնել եւ ոչ վերջնումն եւ ի վախճան ինչոյ ոք հասեալ՝ ի կեանս դարձուցեալ լինի, եւ ոչ մանուկ այն ինչ մեռեալ կենդանանայ, եւ ոչ պատրաստեալ ի գերեզման մուծանել պատանի դարձեալ ի տապանէն յարուցեալ լինի, այլ այր առանցեալ, քակտեալ, լուծեալ, մինչ ոչ սիրելեացն մերձիլ կարել ի գերեզմանն վասն ժանտահոտութեանն, որ էր ի մարմնի դիոյն, Տէրն միով կոչմամբ կենդանացուցանէ, հաւատալիս առնէ զքարոզումն յարութեանն, այսինքն զայն, որ ի վերայ ամենեցուն ակն ունիմք՝ զայն, որ ի վերայ մասնաւորին փորձիւ ուսաք։ 32 Քանզի, որպէս յամենայնին վերտառութեան, ասէ առաքեալն՝ զնոյն ինքն իջանել զՏէր, հրամանաւ ի ձայն եւ ի փող հրեշտակի, յանապականութիւն զմեռեալս յարուցանէ, այսպէս եւ այժմ իբր ի քուն իմն զմահն հրամանաւ ձայնիւն. ուստի ի գերեզմանէն ի բաց մերժեալ եւ թաւթափեալ ի նմանէ զապականագործ մեռելութիւնն՝ զ՚ի վերայն տիրեալ, կատարեալ եւ ամբողջ ի գերեզմանէն ի բաց վազեալ. եւ ոչ կապանք ոտիցն եւ ոչ մանեւորաւ ձեռացն յառնելոյն արգելեալ լինէր։    33 Իսկ արդեաւք փոքր իցէ այս առ հաւատ մեռելոյն յարութեան խնդիրս, եւ այլովք հաստատել յաղագս նորա դատաստան ընտրութեան. այլ ինձ թուի ոչ ընդունայն այնոցիկ, որ ի Կափառնաումն եին, ասել ի դէմս մարդկան, Տէր զայս առ ինքն ասացեալ ամենայն իրաւք՝ զառակս զայս. Բժիշկ, բժշկեայ զանձն քո. քանզի պարտ էր այլ մարմնովքն ընդելացուցանել զմարդիկ, յարութեանն սքանչելեաւք՝ իւրն մարդով հաստատել զբանն։ 34 Տեսեր յայլս գործեցեալ զքարոզութիւն այն, որոյ մեռանելն հանդերձեալ էր. այն՝ որ յետին շունչն ժամանեալ պատանեակն, որ ի կենացն արդ եւս դադարեալ էր. այն՝ որ ի տապանէն յարուցեալ. այն՝ որ առ գերեզման տապանին էր ապականեալ մեռելով. զամենեսեան ըստ զոյգ հրամանին առ կեանս այսրէն դարձեալ։ 35 Խնդրես եւ զայնոսիկ, որք եւ արեամբ ի մահու եղեն. միթէ ի վերայ սոցա տկարութիւն ինչ իցէ՝ կենարար զաւրութեանն արգելուլ շնորհն։ 36 Տես զայն, որ բեւեռաւքն թափանցանց զձեռսն բեւեռեալ. տես զայն, որոյ կողքն գեղարդեամբն խոցեցան. անցո մատունս ընդ վէրս բեւեռացն. արկ զձեռն քո ընդ գեղարդանն վէր. ընդմտածեա կշռեալ, ապաքէն որչափ մարթ է ի ներքս տիգին մտանել ընդ լայնութիւն վիրին՝ զանցն ի ներքս ընդ միտ ածելով. զի թե մուտ ձեռին մարդոյ ունէր վէրն՝ որչափ ի ներքս լինել երկաթն ցուցանէ։ 37 Արդ, եթե սա յարուցեալ է, ի դէպ ժամու է զառաքելականն բարբառել. Իբր ասեն ոմանք, եթե յարութիւն մեռելոց չիք։ 38 Արդ, վասն զի ամենայն նախաճառութիւնն՝ Տեառն ի ձեռն եղելոցն վկայութեանցն ճշմարիտ ցուցեալ լինի, եւ զայս ոչ բան[իւ] միայն ուսաք յայնց, որ ի կեանս ի յարութենէ անդրէն եկեալ դարձան, գործով զցոյցս խոստմանն ընկալաք, զինչ մնա այնոցիկ, որ ոչ հաւատան՝ պատճառք, ոչ ապականեալ ասացեալք՝ այն, որ ի ձեռն իմաստասիրութեանն ի բաց մղեն զամբիծ հաւատն. զլոկո ի բուռն հարցուք զխոստովանութենէ՝ ուսեալք ի սակաւու զմարգարեին զաւրինակ շնորհին, ի ձեռն որոց ասէն իսկ. Հանես զոգի՝ պակասին, ի հող դառնան. առաքես զոգի քո, եւ հաստատին. զերեսս նորոգես զերկրի. յորժամ ուրախ լինել Տեառն ի գործս իւր, ասէ. պակասեսցին մեղաւորք յերկրէ. զիարդ ոք ի մեղացն անուանիցէ, յորժամ մեղք ոչ գոյն մշտնջենաւոր յաւիտենին։1 Երանելոյն Գրիգորի Աստուածաբանի՝ ի յերրորդ ճառէն, ի բանէն տասներորդէ՝ Նոցա անգիտութեանն։    2 Թուի ինձ եւ ոչ զայն ընթերցեալ ուրուք, որպէս ընդ մեզ ի բանասիրաց ոմն սակաւ յառաջ իմացաւ, թե եւ ոչ Որդի այլազգ գիտէ զաւրն եւ զժամն, եթե ոչ որպէս Հայր. քանզի հաւաքումն այսպիսի ինչ է. վասն զի գիտէ Հայր, յաղագս այնորիկ եւ Որդի. որպէս զի յայտնի է, եթե ոչ ումեք ծանաւթ է նա եւ հասանելի, բայց առաջին բնութիւն։    3 Յետ սակաւուց՝ ի մեկնութենէ անուանցն Որդւոյ։    4 Լոյս՝ որպէս պայծառութիւն ոգոց եւ բանիւ եւ վարուք մաքրիցելոցն. քանզի եթե խաւար անգիտութիւն է եւ մեղք, լոյս եղիցի գիտութիւն եւ վարք աստուածայինք։1 Երանելոյն Յոհաննու եպիսկոպոսի Երուսաղեմացոյ, որ առ Հրեայսն եւ առ հեթանոսսն եւ հերձուածաւղսն, ի բանէն՝ Զորաւրինակ ձագ ծիծառանց։    2 Կոչեցաւ Յիսուս ի հարսանիսն, եւ ի յերթալն նորա գինի ոչ ունեին. ասէ ցնա [մայր] իւր. Գինի ոչ ունին. ասէ ցնա Յիսուս. Երթ ի բաց, կին դու, չեւ եւս եկեալ ժամանակ իմ. զոր ասելով հրամայեաց սպասաւորացն լնուլ զթակոյսսն ջրով. իբրեւ լցին, արար զջուրն գինի։ 3 Ընդէր արդեւք ասաց. Լցէք զսափորսդ ջրով. որ բանիւ զերկինս արար եւ զերկիր հիմնացոյց եւ զամենայն, որ ի նոսա, ոչ կարէր արդեաւք բանիւ զսափորսն ջրով լնուլ, այլ ասէ. Լցէք ջրով. ընդէր ասէ։ 4 Ես ասեմ. զի թե ուրանային, ձեռք իւրեանց, որ լցին զջուրն, եւ ուսքն, որ բարձին, յանդիմանեսցեն զնոսա. զի եւ առ Ղազարու զնոյն արար. զի նախ քան զգալն ի տեղին ասէ ցաշակերտսն. Ղազար բարեկամ մեր քունեաց. եւ ապա յորժամ եկն քոյրն Ղազարու եւ ասէր ցնա. Ղազարոս մեռաւ, հարցանէր զնոսա. Ուր եդիք զնա. ասեն. Եկ եւ տես։ 5 Ո նոր եւ սքանչելի իրք. սակաւ մի յառաջ ասէիր ցաշակերտսն. Ղազարոս մեռաւ, եւ այժմ հարցանես. Ուր եդիք զնա. զմահն յառաջագոյն ցուցանես աշակերտացն, եւ զտեղին ոչ գիտես. գիտէր, այլ ասելովն՝ ուր եդիք զնա, ոչ էր տգիտութեան. քանզի եւ ի դրախտին ասէր ցԱդամ. Ուր ես. ոչ գիտէր արդեւք ուրեք. այլ վասն զի ասաց նոցա սատանայ, թէ յաւուր յորում ուտիցէք ի փայտէդ, ի նմին աւուր աստուածք լինիցիք, յաղագս այսորիկ ասէր. Ուր ես։ 6 Նոյնպէս եւ Ղազարու արար. մերձեցաւ ի գերեզմանն, ասէր ցհրեայսն. Առէք զքարդ ի գերեզմանէդ, եւ առին. ասէ ցնա քոյրն Ղազարու. Արդ հոտեալ իցէ, քանզի չորեքաւրեայ է. եւ բարբառեալ մեծաձայն՝ ասէ. Ղազար, եկ արտաքս. եւ ել երիզապնդեալ։ 7 Իսկ արդեւք որ փոխէր զլերինս ի սիրտս ծովու, ոչ կարէր զքարն ի բաց մերժել բանիւք. եւ որ զբեւեռս մահու խորտակեաց եւ զդրունս դժոխոց փշրեաց՝ ոչ կարէր զկապանսն խզել։ 8 Ասէ ցնոսա. Լուծէք զդա. ընդէր. զի թե ուրասցին՝ ձեռք եւ աչք իւրեանց յանդիմանեսցեն զնոսա. յաղագս այսորիկ ասէ. Լուծէք զդա։ 9 Եւ ի հարսանիսն զնոյն արար։ 10 Վասն այնորիկ ամենայն ուրեք Աստուած զգուշացուցաներ զնոսա, քանզի միշտ չարաբարոյ լինեին անամաւթ Հրեայքն։1 Երանելոյն Յովհաննու եպիսկոպոսի Կոստանդինուպաւլսի՝ ի Փարիսացոց գրոյն. Ի թզենո անտի ուսարուք զառակն։    2 Բայց աղէ՜, եկ դու ասա ցիս, թե զի ասաց, թէ Որդի չգիտէ. անգիտութիւն չհամարեսցիս նմա միթէ առ այն, զի ասացն եթե՝ Ո արդեւք իցէ. ասիցես ինչ եւ անգիտութիւն համարիցիս. աւն անդր, քաւ լիցի. քանզի եւ ոչ ի շամշելոցն ոք զայս ասիցէ. թեպէտ եւ անդ պատճառք ինչ իցեն ասելոյն, այլ աստ եւ ոչինչ։ 3 Իսկ զիարդ յորժամ հարցանէր, ասելով թե՝ Պետրէ, սիրես զիս. միթէ եւ զայս ոչ գիտիցէ. կամ յորժամ ասիցէ թե՝ Ուր եդիք զնա. նաեւ ի Հայր գտանի այսպիսի ինչ բարբառեալ, քանզի եւ նա ասաց ցԱդամ. Ուր ես, եւ ցԿային. Ուր է Աբէլ եղբայրն քո. եւ դարձեալ՝ Աղաղակ Սոդոմայեցոցն եւ Գոմարացոցն յաճախեաց առ իս. արդ, իջեալ տեսից, թե ըստ աղաղակի նոցա վճարեսցի առ իս. ապա թե ոչ՝ գիտացից։ 4 Եւ այլուր իսկ արդեւք լսիցեալ ի միտ առնուցուն, եւ յաւետարանին թե՝ Թերեւս ամաչեսցեն յՈրդոյ իմմէ. որ ամենայն իմն անգիտութեան բանքն թուին. բայց ոչ եթե առ չգիտելոյ ասաց զայն, այլ մա[տա]կարարէ իմն որպէս ինչ իւր վայել իցէ. առ Ադամ, զի զնա յաղերս իւրոյ մեղացն ածիցէ. առ Սոդոմաեցաւքն, զի զմեզ խրատիցէ չտալ վճիռ մինչչեւ յիրացն ինչ վերայ հասեալ իցեմք. առ մարգարէիւքն, զի մի կարծեսցեն զկանխասացութիւնն անմիտքն բռնադատ ինչ ստունգանութեան. իսկ յառակի աւետարանին, զի ցուցցէ, թէ զայն պարտ էր առնել եւ ակն ածել յՈրդւոյն, եւ աստ, զի մի քննեսցեն եւ մի դարձեալ խուզեսցեն, եւ զի ցուցցէ զչքնաղն եւ զպատուականն։1 Կիւրղի Աղէքսանդրացոց՝ ի Գանձէն, եթե տնաւրէնութեանն անգիտանալ ձեւանայր։    2 Ասէ առ իւր աշակերտսն Փրկիչն. Ղազարոս բարեկամ մեր ննջեաց, եւ զայն ոչ ուրուք պատմեալ նմա վասն նորա, այլ իբրեւ Աստուած զամենայն ճանաչելով. ապա երկրավարեալ ճանապարհ հանդերձ աշակերտաւքն՝ գայ առ յիշելոյն քորս եւ հարցանէ. Ուր եդիք զնա. որ գիտեն, եթե ննջեաց, իբր ոչ գիտէ՝ ուր կայր մարմինն. այլ գիտէ, քանզի անհաւան զայն գիտել եւ զայս անգիտել. որպէս ուրեմն տնտեսութեան ուրուք սակս զոչ գիտելն ուր կայր Ղազարոս ասէր, այս յաղագս աւուրն եւ ժամուն, թեպետ եւ ասէ ոչ գիտել՝ պիտանացու իմն եւ տնաւրինաբար զայս առնէ. քանզի գիտէ։    3 Եւ դարձեալ նորին։    4 Զո զիս ասեն մարդիկ գոլ՝ զՈրդի Մարդոյ. տնտեսէ իմն բազում անգամ զանգիտութեանն զձեւ. քանզի գիտէ զինչ հանդերձեալն եին ասել աշակերտքն, առածէ զհարցումնն՝ ընդունել զնոցա պատասխանին, զի հաստատեսցէ զհաւատն։    5 Յետ սակաւուց։    6 Եթե ճշմարտեսցէ ասելով Պաւղոս թե՝ Ամենայն մերկապարանոցեալ առաջի նորա է, յաղագս Որդոյ, յայտ է, զի ասէ իսկ մի յամենեցունց եւ ժամն այն, իբր անգիտանայ զայս ունաւղն յաչս զամենայն պարանոցեալսն։1 Երանելոյն Տիմեայ, եպիսկոպոսի Աղէքսանդրու՝ ի Հակաճառութենէ, ութերորդ գլխոյն, ի բանէն. Քանզի քաղցնուլն եւ ծարաւելն, վաստակելն եւ ննջելն խոստովանաբար է մարդոյ։    2 Քաղցեալն յանապատին եւ ի հրեշտակաց սպասաւորեալն ինքն կերակրեաց զամբոխն յանապատին. երբեմն ասէ Փիլիպպոս՝ փորձելով զնա. Ուստի գնեսցուք հաց, զի կերիցեն այսքանքս, ինքն գիտելով՝ զինչ հանդերձեալ էր առնելով. իսկ երբեմն դարձեալ հարցանէր. Քանի հացս ունիք, ոչ անգիտանալով, այլ վկայական կամեցեալ առնել զ՚ի նոցանէն ասացեալսն եւ ցուցանել զսքանչելի գերազանցութիւնն. քանզի տնտեսէր բազում անգամ զանգիտութեանն զձեւ, գիտելով հաւաստապէս զհանդերձելոցն զկատարումն։    3 Նորին՝ ի տնաւրինական կրիցն Քրիստոսի շարադրութենէ։    4 Հարցանէր՝ ուր Ղազար կայր, տնաւրինաբար, ոչ անգիտանալով, այլ զի ամենեցունց առընթերակաց յայտնի լիցի շիրիմն, եւ վկայք եղիցին Ղազարու յարութեանն. քանզի եւ ոչ նախ մարմնաւորութեանն անգիտանայր ուր էր Ադամ, այլ պատճառաբանութեան տայր իւրում ստեղծուածին՝ սակս անհամարձակելի յանցաւորութեանն, որպէս առ Կայենիւն ասէր. Ուր է Աբէլ եղբայր քո, տալով նմա պատճառաբանութեան՝ իբր Աստուած։    5 Յետ սակաւուց։    6 Հարցանիւր յաղագս հանդերձելոցն լինել՝ իբր մարդ երեւեալ, եւ նախասէր զամենայն հանդերձեալսն եղանել, քանզի Աստուած էր՝ գիտակ զամենայն լինելութեան նոցա։ 7 Առ իւր Հայրն եւ Աստուածն ասէր համագոյ նմա Որդի. Ամենայն իմքս քո են եւ քոյքդ իմ. եւ դարձեալ ուսուցանելով ասէր. Զամենայն, զոր ունի Հայր՝ իմ է. եւ ունի իսկ գիտութիւն աւուրն եւ ժամուն ՀÉ ունի զայս, յայտ է, թէ եւ Որդի, թեպէտ տնաւրինաբար ի բաց պատասխանէ իբր մարդ, սակս աշակերտացն պիտանացու իմն իրաւորեալ. քանզի գիտէ անաւգուտ եղանել վարդապետելոցն զգիտութիւն վախճանի աւուրն եւ ժամուն։ 8 Իսկ թե անգիտանալ զսորա գիտութիւնն հակառակին ոմանք, անգիտա[նա]լ տացեն եւ զՀայր. գիտէ ամենապէս եւ Որդի, իբր համագոյ ելով Հաւր եւ Աստուած։ 9 Բայց վասն աւուրն եւ ժամուն ոչ ոք գիտէ՝ ոչ հրեշտակք եւ ոչ Որդի, բայց միայն Հայր։ 10 Ասելովն եթե՝ ոչ հրեշտակք, կարճեաց զնոսա, զի մի խնդրեսցեն, զոր նոքա այն ոչ գիտիցեն. ասելն՝ եւ ոչ Որդի, արգելու զնոսա, ոչ միայն չուսանել, այլ եւ ոչ խնդրել։1 Ճգնաւորին Յովհաննու Մայրագոմեցոյ։    2 Եւ թեպէտ տգէտ եւ անմտաւոր համարեցաւ ի մարդկանէ ըստ համբակութեան տիոցն, այլ մարգարէն ասէ. Ահաւադիկ ի միտ առցէ մանուկ իմ. նոյն բան վերասցի եւ առ մանուկն թե՝ Ոչինչ ծածկեցաւ ի քէն։1 Երանելոյն Սեբերիանոսի, սրբական եպիսկոպոսի Գաբեղենից՝ յառաջին ճառէն, ի բանէն, որ ասէ. Զորդիս լուսոյ լուսաւորեն լուսոյն ճառագայթ։    2 Յառաջագոյն տեսանի իբրեւ զԱստուած զամենայն ինչ, որ ընդ ամենայն տեղիս գործէր, եւ շրջի ի կողմանս Գալիլէացոց իբրեւ զմարդ, եկեալ կայ հանդէպ Բեթանիոյ՝ գեղջն Ղազարու. անջրպետութեամբ տեղացն վասն մարմնոյն ի բացեայ եւ ի մաւտ ցուցանէ զանձն, եւ զաւրութեամբ աստուածութեամբ զամենայն յառաջագոյն գիտէ, պատմէ ի Գալիլեայ որ ինչ ի Հրէաստանին գործք գործէին. Ղազար, ասէ, բարեկամ մեր ննջեաց. եւ որ չէրն մաւտ ի տեղիսն, եւ տեսանէր զամենայնն, որ ինչ ի տեղիսն գործէր, եկեալ կա ի վերայ գեղջն եւ ասէ. Ուր եդիք զնա. եւ ով իցէ, որ իշխեսցէ ամբաստանութիւն անգիտութեան ասել զՔրիստոսէ վասն հարցանելոյն թէ՝ Ուր եդիք զնա։ 3 Եթե գայթագղեցուցանէ զքեզ բանքն, ած զմտաւ, զի այնպիսի ինչ բանք եւ զՀաւրէ Քրիստոսի ասացեալ են. եթե անգիտութեան բան է ասելն՝ Ուր եդիք զնա, ապա անգիտութեան բարբառ է եւ Հաւրն ասելն թե՝ Ուր ես, Ադամ. զի այս բարբառ այն բարբառոյ ընկեր է։ 4 Հարցանէ Քրիստոս. Ուր եդիք զնա. հարցանէ եւ Աստուած ի Հին կտակարանսն թե՝ Ուր է Ա[բ]էլ եղբայր քո։ 5 Այլ թերեւս ասիցէ ոք, թե այդ չէ լուծումն խնդրոյս, այլ յաւելուած տարակուսանացն. քանզի յայտ արար, եթե ոչ միայն Քրիստոս հարցանէ, այլ եւ Հայրն Քրիստոսի։ 6 Թե այնպէս իցէ, եւ միտքն եւս հարցուածոյն մեկնեսցին եւ Հայր եւ Որդի. ուսիր նախ զմիտս նորա, որ անդ եհարց, եւ զսորա, որ աստ։ 7 Բայց յորժամ ասիցես, եթե զնորայն եւ զսորայս, ոչ այլ ոմն զնա ասեմ եւ այլ ոմն զսա. քանզի չիք ինչ՝ ոչ ի նորոցն եւ ոչ ի հնոցն, եթե առանց Քրիստոսի զաւրութեանն եղեւ. Յովհաննէս վկայէ. Ամենայն ինչ նովաւ եղեւ։ 8 Եթե զինչ միտք հարցանելոյն իցեն ցԿային եթե՝ Ուր է Աբէլ եղբայր քո. զի հարցանելովն հորդեցաւ նմա ճանապարհ պատասխանատրութեանն. դատի իբրեւ զարդար դատաւոր եւ յապաշխարութիւն կոչէ իբրեւ զմարդասէր. Ուր է Աբէլ. եւ նորա անգիտութեան կարծիս զհարցուածն համարեալ՝ կամէր թաքուցանել. Չգիտեմ՝ ասէ. եւ զի չէառ ի միտ զԱստուծոյ դիտաւորութիւնն, մեկնէ նմա, որ զամենայնն գիտէ. Գոչումն արեան եղբաւր քո բողոքէ առ իս։ 9 Ուսիր այսուհետեւ զդիտաւորութիւն Կենարարին, թե յոր միտս եհարց ցՀրեայսն թե՝ Ուր եդիք զնա. հայէ ի նոսա, զի տեսանէին զզաւրութիւնն, եւ ուրանային զարուեստագործն՝ ըստ Գրոյն. Ի բազում զաւրութեան քում ստեցին քեզ թշնամիք քո։ 10 Մարթ էր եւ լռելեայն երթալ, եւ թե չերթալ մարմնով, այլ զհրամանս առաքէր. կարող էր քակել զգերեզմանն եւ յարուցանել զմեռեալն, այլ կամի զապախտաւորն իսկ առնել վկայ սքանչելեացն, եւ կանխէ ձգէ նախ քան ցուցանել զգերեզմանն. Ուր, ասէ, եդիք զնա. Եկ, ասեն, տես. ասէ ցնոսա. Ի բաց առէք զվէմդ։ 11 Ո Տէր, որ աշակերտաց երախտաւոր եղեր եւ զառհաւատչեայ զաւրութեանն ետուր. Եթե ունիք, ասես, քան զհատ մանանխոյ, զլերինս փոփոխէք. սոցա զայս ասելով՝ դու զվէմ մի փոքր ի բերանոյ գերեզմանին չկարիցես թաւալեցուցանել։ 12 Տես, զի անհաւան եւ անհնազանդ տեսաւղք եին, կարեին ասել, եթե առաչաւք խաբէութիւն գործէ. վասն այնորիկ ածէ զնոսա ի գերեզմանն, զի յորժամ զվէմն թաւալեցուցանեն եւ հոտն ընդ երեսն արկանիցի, լինիցի նոցա վկայ հոտ մեռելոյն, թե արդարեւ մեռեալ է. զի յորժամ մեռելութեան մեռելոյն հաւատասցեն, ապա եւ յարութենէն չլինին երկմիտ. Տէր, հոտեալ է, քանզի չորեքաւրեայ է։ 13 Զայդ իսկ, ասէ, կամիմ. ասացէք եւ յաճախեցէք յասելդ, թէ հոտեալ է. հաստատեցէք, եթէ մեռեալ է. դուք ձեզէն ձեր ձեռաւքդ թաւալացուցէք զվէմդ, զի յարութիւնն ճշմարտիւ քարոզեսցի։ 14 Բազում անգամ տայր յաճախել զմահու անունն, զի յարութիւնն ճշմարտիւ քարոզեսցի։    15 Յետոյ։    16 Հայր, գոհանամ զքէն, զի յամենայն ժամ լսես ինձ։ 17 Որդիք չարեացն ասեն. տեսանես, որչափ ինչ ի միջի կայ. զի մինն աղաչէ, եւ միւսն աղաչի. մինն պաղատի, եւ միւսն անսայ. տեսանես, որ աղբիւր սքանչելեացն է՝ Հայր, եւ շնորհէ Որդւոյ զզաւրութիւն սքանչելեացն։ 18 Բայց դու տես զպատճառսն. այն իմն կարի տրտմեցուցանէր զՀրեայսն, զի Հայր իւր կոչէր զԱստուած եւ հաւասար առնէր զանձն Աստուծոյ. եւ քանզի ի հայհոյութիւն հանեին զՀայրն կոչել զԱստուած, ատեան գործէ ի գերեզմանին, դատաւոր զճշմարտութիւնն նստուցանէ, զի աչաւքն իսկ տեսցեն եւ ականջաւքն լուիցեն, որք ասեին, թե հայհոյեաց, զի զանձն Որդի Աստուծոյ կոչեաց։ 19 Կոչէ Հայր զԱստուած եւ գրեթե այնպէս խրատէ զնոսա, եթե՝ ահաւասիկ ձեր առաջի կոչեմ. եթե հայհոյութիւն է, որպէս դուքդ կարծէք, ապա մի լիցի, եւ եթե լսէ, յայտ է եթե Հայր է բնութեամբ. եթե ցասնուցուք, ասէ, զի Հայր կոչեմ զնա, եւ հայհոյութիւն ինչ իցէ Աստուծոյ, որպէս եւ դուքդ կարծէք, մի լիցի գործակից հայհոյչիս. ապա թե կոչեմ զմեռեալսն, եւ լսէ հրամանիս, արդեամբք իսկ առէք զհանդէս ճշմարտութեանն. զի մեռեալ յարուցանել ոչ հայհոյչի գործ է, այլ Որդոյ Աստուծոյ։ 20 Արդ, այս են միտք աղաւթիցն, եւ ոչ վասն իւր ինչ պիտոյից, այլ վասն լսաւղացն աւգտի եւ ուղղութեան արկ ի կիր զաղաւթսն։    ԲԱՆ ՈՒԹԵՐՈՐԴԵթե ոչինչ յախտից ընկալաւ Քրիստոս՝ յերեւել մարմնովն յաշխարհի, որ յետ յանցանացն մտին ի մարդն, եւ թե երկիւղ յախտից է, եւ եթե առաջ քան զյանցանելն ոչ էր ի նախաստեղծսն երկիւղ։1 Երանելոյն Աթանասի, եպիսկոպոսի Աղեքսանդրացոց, ուստի զԱպաւղինար ըմբերանեաց, ի բանէն՝ Աւրինակ բարեպաշտութեանն։    2 Յայնժամ զԱդամ յիսկզբանն ստեղծ Աստուած, մի արդեւք տնկակից ետ նմա զմեղս. եւ զինչ եւս պէտք եին պատուիրանին. զիարդ եւս զնա դատապարտեաց՝ զմեղուցեալն, որպէս եւ նախ քան զյանցանելն ոչ ճանաչէր զբարի եւ զչար Ադամ. այլ զոր ստեղծ Աստուած, յանապականութիւն եւ ի պատկեր ընքեանն նմանութեան արար զնա՝ բնութիւն անմեղութեան եւ կամս ինքնիշխանականս։ 3 Մախանաւք բանսարկուին եմուտ մահ յաշխարհս, գտանելով զյանցանացն զիմաստն. եւ այսպէս յանցանացն եւ պատուիրանի Աստուծոյ եղեւ մարդ ընդունակ սերման թշնամոյն, եւ զամենայն այնուհետեւ մեղքն առ ամենայն յանդգնութիւնս։ 4 Ոչ բնութիւն գործելով ի նմա բանսարկուն՝ ըստ Մանիքեցոց ամբարշտութեանն, այլ բնութեանն խոտորումն յանցանաւքն գործեաց, եւ այնպէս թագաւորեաց մահ ամենայն մարդկան։ 5 Յաղագս այնորիկ Որդին Աստուծոյ եկն, զի լուծցէ զգործսն սատանայի. զի զբնութիւնն, զոր Աստուած անմեղ արար, խոտորեցոյց բանսարկուն զանցանել պատուիրանաւն Աստուծոյ եւ զգտանել զմեղացն մահուն։ 6 Զայսոսիկ ընքեամբ վերացոյց Աստուած Բանն, անընդունակ բանսարկուին խոստմանն եւ իմաստից. եւ յաղագս այսորիկ ասէր Տէրն. Գայ իշխան աշխարհիս այսորիկ, եւ յիս ինչ զիւր ոչ գտանէ։ 7 Արդ, եթե իշխան աշխարհիս ոչինչ յիւրոց իրացն գտանէր ի Քրիստոս, բազում եւս առաւել Քրիստոս ոչինչ յիւրմէ արարածոյն եթող առ իշխան աշխարհիս այսորիկ. եւ թերեւս յաղագս այսորիկ ոչ գտանէր նմա կատարելութեամբ զնորոգումն ցուցեալ Քրիստոսի, զի կատարեալ զփրկութիւնն գործեսցէ մարդոյն՝ բովանդակ հոգով եւ մարմնով։1 Երանելոյն Փիլիքսիանոսի, եպիսկոպոսի Նարբոկայ։    2 Վասն զի ամենայն հաշանք հոգեւոր եւ մարմնաւոր զկնի մեղաց մարդոյն մտին, եւ ի պատճառս առաջին մարդոյն եղեն որդիք մարդկան տգէտք, եւ ի ձեռն նորա ընկալան զվիշտս եւ զտրտմութիւն եւ զերկիւղ եւ զախտս հոգեւորս եւ զմարմնաւորս՝ ի դատապարտութիւն մահու. եւ Յիսուս, վասն զի ոչ արար մեղս, եւ յայսմ եւս եղեալ մարդ եւ ազատեալ յամենայն հաշմանց, եւ ոչ լոկ ըստ այսմ եղեալ Աստուած անչարչարելի եւ անմահ։1 Երանելոյն Բարսղի, եպիսկոպոսի Կեսարու, ի բանէն եթե՝ Ոչ է պատճառ չարեաց Աստուած։    2 Արդ չար՝ է որ առ մեր սգայութիւնս եւ է որ առ ընքեան բնութիւնն. բնութեամբ չարին հաստատեցաւ անիրաւութիւն, պակշոտութիւն, անզգամութիւն, երկչոտութիւն, մախանք, սպանութիւնք, կախարդութիւնք, խորամանգութիւնք, եւ որք այսոցիկ ազգականք ախտք, որք զըստ պատկերի Արարչին զլեալ ոգին աղտեղեն, խաւարեցուցանել զնորա գեղեցկութիւնն բնաւորեցան։    3 Նորին, ի խաւսիցն՝ Բարի է, որ դիւրահաւանութեան են վարձք։    4 Քանզի գիտեմ եւ այլ ալիս եւ նաւակոծութիւնս ահագինս, զի յառնելոց են ի վերայ անձանց մերոց յախտից մարմնոց մերոց. քանզի սրտմտութիւնք, երկիւղ եւ ցանգութիւնք իբր սաստիկ իմն մրրկի նման է, մարմնոյ խորհրդոց ընդհարեալ՝ բազում անգամ թերեւս զաննուաստից զանձն ընկղմեաց։1 Երանելոյն Գրիգորի Աստուածաբանի Ազազացոյ, ի բանէն՝ Նաւակատիք պատուեսցին։    2 Արդ, եթե էր կացեալ մնացեալ եւ զպատուիրանն էր պահեալ՝ լինեաք արդեւք որպէս ոչ եմքս, ի փայտն կենաց մերձեցեալք՝ յետ փայտին գիտութեան. եւ զինչ. լինէաք անմահացեալք եւ յԱստուած մերձեցեալք։ 3 Բայց վասն զի մախանաւք չարին մահ եմուտ յաշխարհ եւ ի բաց եհան զպատուիրանաւք զմարդն, վասն այնորիկ մերով մարմնովս չարչարի Քրիստոս՝ լեալ մարդ եւ ի մարմին հաստատեալ, զի մեք նորա ախտութեամբն ճոխասցուք։1 Երանելոյն Յովհաննու Երուսաղեմացոյ, ի բանէն՝ Ընդէր փայտ ճանաչելոյ բարոյ եւ չարի։    2 Եած զգազանս առ Ադամ՝ տեսանել զինչ կոչեսցէ զնոսա, եւ ոչ հրաժարեաց իբրեւ զարհուրեալ Ադամ, այլ իբրեւ հնազանդ ծառայից ամենեցուն նոցա եդ անուանս. եւ այս էր նշանակ եւ տէրութեանն։ 3 Յաղագս որոյ եւ Աստուած կամելով նմայ եւ ի ձեռն այսոցիկ վարդապետեալ զիշխանութեանն արժանաւորութիւնն՝ զանուանադիրս հրամայեաց նմա, եւ զեդեալն կոչեաց այսպէս. մի նշանակ այս է՝ ոչ ահաւորք լեալ մարդոյն սկզբանն. երկրորդ՝ միւս քան զայս յայտնագոյն, առ կինն աւձին խաւսիւք. զի թե եին ահաւոր մարդկան գազանք, ոչ արդեւք տեսանելով զանձն կայր մնայր կինն եւ ոչ ընդունէր զխորհուրդն, եւ ոչ այնքան ընդ նմա խաւսէր կամակարութեամբ, այլ աղաղակի արդեւք, ի դիմաց տագնապեալ՝ ի բաց փախչէր. իսկ անդ արդ խաւսէր, եւ ոչ երկնչէր, զի ոչ եւս էր երկիւղս այս։ 4 Այլ իբրեւ մեղքն մտին, ի բաց բարձան պատուոյն իրքն. եւ զորաւրինակ ի ծառայսն, որք քաջահաճոյքն եին, ահաւորք ծառայակցացն լինեին, նոյնպէս եւ մարդոյն եղեւ. ցորքան եղեւ առ Աստուած համարձակութիւն, ահաւոր էր գազանաց, իսկ յորժամ ընդդիմացաւն, եւ ի վերջին ծառայիցն երկնչոտ գտաւ այնուհետեւ։ 5 Եւ եթէ ոչ այս է, ցոյց ինձ դու յառաջ քան զյանցանսն, եթե ահաւորք էին մարդոյն գազանքն. այլ ոչ ունիս. իսկ եթե տուեալ պատուիրանն շարժեցաւ ի մարդոյ անտի, եւ լուծաւ պատուիրանն, որ նման ընձեռեցաւ յԱստուծոյ, անշարժ կալ մնալ ոչ լինէր դիւրին։1 Երանելոյ Յովհաննու ճգնաւորի եւ խոստովանողի Մայրագոմեցոյ՝ ի Հաւատոյ բանէն։    2 Ի մահածին բերոցն, որում սատանայ եղեւ մայր եւ յղացաւ զախտն ցաւոց եւ զապականութեանց, եւ երկնեաց եւ ծնաւ զմեղս, եւ զերկիւղ եւ զմահ, եւ թագաւորեաց մեղաւք ի մահուն՝ յայն յապականեալ յախտածին բուսոցն, զոր սատանայ ծնաւ, ամենեւին ոչ ասեմք լինել ի Քրիստոս. զի զամենայն ի լինելն իւրում մարմին սպան յանձին իւրում։1 Երանելոյն Գրիգորի Նիւսացոյ, եղբաւր Բարսղի, Յաղագս՝ անասնականք ի մեզ ախտք առ ի յանասնական բնութիւն ազգակցութեան պատճառս ունին։    2 Քանզի կարծեմ ի սկզբանէ յայսմանէ եւ զիւրաքանչիւր ախտս իբրու յաղբեւրէ ումեմնէ ընդ մեզ կապեալ, յորդեալ ի մարդկային կեանս. եւ նշանակ հաստատուն տայ մեզ բանիս ախտից ազգակցութիւն՝ ըստ զոյգն մեզ եւ անասնոցն երեւեցուցանելով։ 3 Քանզի ոչ է արժան մարդկային բնութեան, ընդ աստուածային տեսակին կերպարանեալ՝ ախտական տրամադրութեան վկայիլ զառաջին սկզբունսն. այլ վասն զի յառաջագոյն եմուտ յաշխարհս յայս անասնոց կեանք, եւ ընկալաւ վասն ասացելոյ պատճառանաց յանդունդս բնութենէ եւ մարդն զըստ ծննդեան կցորդութիւն։ 4 Վասն այսորիկ եւ այլոցն եւս այնոցիկ, որ ի նմա տեսանին բնութեամբ. քանզի ոչ եթէ ըստ սրտի է մարդոյն առ Աստուածութիւնն նմանութիւն, եւ ոչ վասն հեշտ ցանկութեանն առաւելութեան ձեւանայ բնութիւն, այլ երկիւղ եւ քաջասրտութիւն, եւ յաւելից՝ յայնկոյս յորդութիւն, եւ առ նուազել սիրոյ՝ ատելութիւն, եւ ամենայն այսպիսիք հեռի ուրեմն յաստուածային ձեւոյն են։ 5 Արդ, զայս յանասնական մասնէն մարդկային բնութիւնս յինքն ձգեաց. քանզի որով իւիք անասնական կեանքն առ պահպանութիւն ինքեան զգուշութեամբ հաստատեցաւ, այսոքիկ առ ի մարդկային փոխեալ կեանս՝ ախտք եղեն։ 6 Քանզի սրտիւ պահին հմակերք, եւ ցանգասէր հեշտութեամբ բազմածին կենդանեացն ապրեցուցանէ զտկարսն, եւ զդիւրաւ ըմբռնելի գերագունիցն՝ երկիւղ, եւ զբազամարմիսն որկորստութիւնն, եւ վրիպելն՝ որոյ իրիք ըստ հեշտ ցանգութեանն տրտմութեան ըստորադրութեան յանասունս։ 7 Այսք ամենայն եւ այսպիսիքս ի ձեռն անասնեղէն ծննդեան մտին ի մարդոյն կազմած, եւ ինձ թողութիւն առնել՝ ըստ ստեղծականին իմն արմանագործութեան նկարեալ բանիւ զմարդկային կերպարանն։ 8 Զի զորաւրինակ է տեսանել ի ստեղծուածն զդրաւշեալն կերպարանս, զոր հնարին առնել ի հիացումն տեսողաց, որք զայսպիսիսն սիրեն արուեստակել՝ միոյ գլխոյ երկուս ձեռս դիմաց կերպարանեն, այսպէս ինձ թուի, թե կրկին բերէ մարդն առ ընդդէմսն զնմանութիւնսն. զի այնու, որ աստուածատեսիլն է մտաւք, առ Աստուածութիւնն գեղեցկութիւնն է կերպարանեալ. իսկ ըստ ախտից եղեալ յարձակմունս զպաճարեղինացն բերէ զնմանութիւն։ 9 Բայց բազում անգամ լինի, զի եւ բանս անասնանայ ի ձեռն առ անասունն միտելոյ, եւ տրամադրութեան ծածկելով զվատթարն լաւագունաւն. քանզի յորժամ ոք առ այս զխորհրդական գործսն ձգեսցէ եւ սպասաւոր ախտիցն լինել զխորհուրդսն բռնադատիցէ, խոտորումն իմն լինել բարոյն ձեւի առ անասուն կերպարանն՝ ամենայնիւ առ այս ձեւացելոյն բնութեան։ 10 Զի զոր աւրինակ մշակ եղելոյ խորհրդոյն զախտիցն սկզբունս ի ձեռն սակաւուց ի բազմութիւն աճեցուցեալ, զի յիւրմէ գործակցութիւն ի վարտուեալ ախտին բազմաբեղուն եւ քաջաբեր զվատթարացն եւ զանտեղեացն ծնունդս գործեաց, այսպէս ցանգասիրութիւն զսկզբանն ընկալաւ առ ի յանասուն նմանութիւն, այլ սակայն ի մարդկային յաւելուագործութեան յանցուածս աճեաց՝ այսչափ զանազանութիւն ըստ հեշտ ցանգութեան մեղուցելոցս ծնեալ, որչափ յանասունսն ոչ գոյ գտանել. այսպէս առ ի սրտին ընդառնել ազգակից է անասնոցն յարձակմանց եւ աճէ խորհրդոցն աւգնականութեամբ։ 11 Զի անդուստ է քէն, նախանձ, դաւումն, ստութիւն, կեղծաւորութիւն. այս ամենայն չար ի մտացն մշակութենէ. քանզի եթե մերկասցի ի խորհրդոցն աւգնականութենէ ախտն, վաղամահ եւ կնատ սրտմտութիւնն թողանի՝ զաւրէն պղպջակի միանգամայն լինելով եւ անդէն վաղվաղակի կորնչելով։ 12 Այսպէս եւ խոզիցն որկրամոլութիւն զագահութիւն եմոյծ եւ ի ձիոցն խրոխտն եղեւ ամբարհաւաճութեան սկիզբն, եւ ըստ իւրաքանչիւրն ուրուք ամենայն ինչ ի պաճարեղէն անասնութենէ դիմեալ՝ ի ձեռն չար մտացն վարուց չարութիւն եղեւ, որպէս եւ որ այսրն դարձեալ ընդդէմ է։ 13 Զի եթե խորհուրդն այսպիսի շարժմանց փոխանակ ընկալցի զզաւրութիւն յառաքինութեան տեսիլ՝ յիւրաքանչիւր ոք ի սոցանէ հակառակն փոխեալ լի[նի]. զի առնէ սիրտն զաւրութիւնս եւ երկիւղն զգուշութիւն, ահն զքաջահաւանութիւն, եւ զ՚ի չարութենէն ի բաց դառնալն, եւ սիրոյն զաւրութիւն՝ առ ի ճշմարիտ բարոյն ցանգութիւն. եւ խրոխտն ի բարուց ի բաց հալէ, հանէ յախտից եւ անծառայելի ի չարէն պահէ զխոհականութիւնն, եւ գովէ զայսպիսի վերամբարձութեան տեսակս։ 14 Եւ մեծն առաքեալ ստէպ ստէպ հրաման տալով՝ զվերինն խորհել, եւ այսպէս է գտանել, զի ամենայն այսպիսի շարժումն ընդ բարձր խորհուրդսն վերացեալ՝ ըստ աստուածային գեղեցկութեան ձեւոյն ձեւանայ, եւ վասն զի ծանր իմն է եւ վայրաբերի մեղացն միտումն՝ աւելի գործն լինի. զի առաւել É անասնային բնութեանն ի խոնարհ կոյս ձգի առաջնորդ իշխանական հոգոցն, որով բարձրութեան մտացն ծանրն եւ հողեղէնն նգաւ յուսուցեալ լինի։ 15 Վասն այսորիկ բազում անգամ դէպ լինի ոչ տալ գիտել զԱստուածութեան իրս, որ զմեւքն է թշուառութիւն, իբր թե դէմք ժանտատեսիլք ի վերայ կերպարանին գեղեցկութեան զախտս մարմնոյն ստեղծանելով։ 16 Ապա ուրեմն թողութեան արժանի են, որք առ այսպիսիսն հային. ապա զաստուածային կերպարանսն յայսոսիկ գոլ դիւրաւ ոչ յանձն առնուն, այլ ի Éիկ, որ ուղղութեամբ վճարեն զիրս կենաց իւրեանց, մարթ է զաստուածային կերպարանսն ի մարդկայինս տեսանել։ 17 Քանզի թե ախտաւոր ոք եւ մարմնեղէն անհաւատարիմ առնէ զմարդն, իբրու աստուածային գեղեցկութեամբ զարդարեալ՝ բարձրն ամենայն իրաւք առաքինութեամբ եւ որ մաքուրն է ի պղմանց, հաստատեսցէ քեզ զառ ի լաւն ի վերայ մարդկան զկարծիսն. զի որպէս լցուցիւ ցուցանել զբանն շաղախեալ չարութեան պղծութեամբ զբնութեանն գեղեցկութիւն, յորոց ոյք ի չարութեանն ծանուցելոց Յեքոնիայ դէպ լիցի, եւ կամ որ ոք որ ի չարութեանն յիշի. այլ ի Մովսէս եւ որք ընդ նմա մաքուր պահեցաւ կերպարանին ձեւ։ 18 Արդ, յորս ոչ նուաղեցաւ գեղեցկութիւն՝ ի սոսա յայտնապէս ասացելոյն հաւատն է, զի մարդն Աստուծոյ նմանութիւն եղեւ։ 19 Արդ, թերեւս ամաչեսցէ ի ձեռն կերակրոց մեզ ըստ նմանութեան անասնոցն զկեանս գոյանալ, եւ վասն այսորիկ ոչ արժան համարի զմարդն ըստ պատկերի Աստուծոյ ստեղծանել թուել, այլ յուսասցի սպասաւորութեանս այսմիկ կատարել, հանդերձեալ է տալ բնութեանս երբեմն ըստ ակնկալութեանն կենացն։ 20 Քանզի ոչ է, որպէս ասէ առաքեալն, արքայութիւնն Աստուծոյ կերակուր եւ ըմպելի. եւ ոչ հացիւ միայն կեալ ասաց Տէրն, այլ բանիւ Աստուծոյ ամենալուի ի բերանոյ. այլ յարութեանն զուգահրեշտակ մեզ ցուցանելով զկեանս. զի կերակուր առ ի հրեշտակս ոչ գոյ. բաւական հաւատն է ի բաց թաւթափեալ յայսպիսի սպասաւորութենէ մարդոյն՝ այն, որ ըստ նմանութեան հրեշտակաց կեցցէ. որում վայել է մատուցանել զփառս՝ Հաւր , Արարչին, եւ էակից Որդւոյն եւ համագոյակից Հոգոյն Սրբոյ, որ զմեզ դասակցեաց անմահութեան, Քրիստոսիւ Յիսուսիւ Տերամբ մերով, այժմ եւ սկսեալքն եւ որ զկնի, եւ յաւիտեանս ամէն։    ԲԱՆ ԻՆՆԵՐՈՐԴԵթե պարտ է մարմնացելոյ Բանին եւ մարդացելոյ Տեառն մերոյ՝ Որդւոյն Աստուծոյ Յիսուսի Քրիստոսի, վասն փրկութեան արարածոց կամաւորութեամբ գալ ի չարչարանս, եւ ոչ աս[ել] երկիւղ ի մահուանէ, եւ ոչ արեան քիրտն լինել, եւ ոչ ի հրեշտակէ զաւրանալ։1 Երանելոյն Երանոսի, հետեւողի առաքելոց, եպիսկոպոսի Ղաւգդոնի Գալիլէացոց՝ ի բանէն, որ զստորնին։    2 Այսպէս զՅիսուս ըստ երկուց խորհրդոց այլայլեն եւ այլաձեւ մեկնեն՝ եւ Նիկողիտացիքն եւ Մարկիոն։ 3 Իսկ որ զտասներորդ վիճակ զեպիսկոպոսութեան յառաքելոցն ընկալեալ՝ ուսոյց զայն, որ յաւրինաց եւ ի մարգարէիցն քարոզեցաւ, Աստուած, իբր ոչ եթե Հայր է Յիսուսի Քրիստոսի. քանզի զսա գիտացի, իսկ նա անգիտելի է՝ ասէ։ 4 Եւ ի վերայ այսոցիկ եւս զՂուկա աւետարանն կրճատեալ, եւ որ ինչ միանգամ վասն ծննդեան Տեառն գրեալ է՝ ի բաց հատին, եւ ի վարդապետական բանիցն Տեառն բազում ինչ ի բաց հանեալ։ 5 Եւ յայնոցիկ, որ զաւետարանն ընձեռեցին առաքելոցն՝ զիւր աշակերտսն հաւանեցոյց. ոչ կատարեալ աւետարան, այլ հատած ինչ փոքր աւետարան ընձեռեաց նոցա։ 6 Նոյնպէս եւ զառաքելոյն Պաւղոսի զթուղթսն՝ էր ինչ որ հատակոտորեաց, ի բաց բարձեալ՝ յայտնապէս համարձակեցաւ եւ կրճատեաց զԳիրս Սուրբս։ 7 Քանզի Եբիմնացիքն, որ ըստ Մատթէոսի աւետարանն է՝ այնու միայն վարեցեալք. եւ Մարկիոն, որ ըստ Ղուկային կրճատեաց՝ յայնմանէ, որ պ[ա]հին առ նոսա, եւ զոր ընկալաւն՝ յայնմանէ հայհոյութիւն խաւսեցեալ։    8 Իսկ որ զՅիսուսն զատուցանեին ի Քրիստոսէ, եւ անչարչարելի կալ մնալ Քրիստոսին ասեն, եւ կրեալ զչարչարանս Յիսուսին՝ զըստ Մարկոսին պարծին ունել զաւետարանն։    9 Իսկ որք ի Վաղնտինայն՝ ըստ Յովհաննուն աւետարանին յաճապէս վարին, եւ յայնքան անցին յանդգնութիւնս, զի եւ աւետարան մի գտցի առ նոսա առանց հայհոյութեան. զի առանց ամենայն երկիւղի առանձին մատեան շարարկութեան յարմարեցին։ 10 Բայց այն աւետարանն, որ յառաքելոցն աւանդեցաւ եւ պահեցաւ, այն է ճշմարիտ, ոչ աւելի քան զյառաջասացեալսն եւ ոչ նուազ. զի բարեփառ եպիսկոպոսքն ամբողջ, առանց յաւելուածոյ եւ նուազութեան՝ զգրաւորական պատմութիւնն պահեցին, եւ պահեալքն ի նոցանէ ոչ յաւելուած ունին եւ ոչ պակասութիւն. զի ոչ աւելի քան զայն, որ էնն, եւ ոչ դարձեալ նուազ մարթ է գոլ աւետարանացն, ոչ ըստ թուոյ եւ ոչ ըստ չափոյ։ 11 Քանզի սիւն եւ հաստատութիւն եկեղեցոյ աւետարանն է, եւ հոգի եւ կենդանութիւն, յիրաւի ի չորս ունելն մասունս. զի Բանն Աստուած երեւեալ մարդկան՝ ետ զքառակերպեան աւետարանն. եւ միով հոգով շարունակեալ է, այլ ոչ ունի հաստատութիւն բանն, որ ի ձեռն հրեշտակաց կամ զաւրութեանց եղանիլ աշխարհի, բայց միայն ի ձեռն Միածնին։ 12 Հայր արար զարարածս. զի եւ կարաւտ ինչ ոչ էր Աստուած արարածական զաւրութեանն, այլ ոչ եթէ յումեքէ հարցափորձեալ լինի, զի գեր ի վերոյ ամենայնի է եւ ամենազաւր. որ եւ յաղթողին յաղթեաց եւ զյաղթեցեալ մարդն ի բաց արձակեաց։ 13 Քանզի միշտ նոյն ինքն Բանն Աստուած հզաւրն հոգով գիտութեան եւ կատարելութեան երեւեալ, եւ ոչ հոգով անգիտութեան եւ պակասութեան. քանզի զիարդ ի մի գոլ կարէր կատարելութիւն եւ պակասութիւն, գիտութիւն եւ անգիտութիւն, ճշմարտութիւն եւ մոլորութիւն, կարողութիւն եւ անկարութիւն. այլ նոքա այնքան յեղանջեն ի գաղտնի՝ ի ծածուկ բերելով յինքեանս զշնթփնթանս։ 14 Այլ Որդին ի Հաւրէ եկն իշխանական ճոխութեամբ, լրութեամբ զաւրութեամբ։ 15 Յումէ երկնչէր, քանզի բարեգործող էր եւ Աստուած, ըստ որում Գիր ասէ. Կամիս չերկնչիլ յիշխանութենէ անտի, բարիս գործեա. ապա եթե չար գործես՝ երկիր։ 16 Իսկ որք զընդդէմսն այսոցիկ ասեն՝ անկար եւ անհզաւր պատմեն զՏէրն, իբր թե ոչ կարացեալ գործել զբարի. եւ որ ոչ գործէ զբարի՝ ծառայ է մեղաց, ըստ Գրոց։ 17 Այլ մարդն յսկզբանն ազատ էր բարուք. քանզի ազատ է կամաւք Աստուած, որ ստեղծ զմարդն ըստ նմանութեան իւրում. որպէս մարմին անկար է, այսպէս հոգիս յաւժար է՝ ի Տեառնէ վկայեալ։ 18 Այսինքն՝ կատարէ կարող յոր ինչ յաւժարն է. եւ եթե զյաւժարութիւնն հոգոյն խառնեսցէ ոք մարմնոյն, հարկ է կարաւղին իշխել եւ տիրել տկարին, եւ ընկլանիլ մարմնոյն ի զաւրութենէ հոգոյն, եւ գոլ այսպիսումն ոչ եւս մարմնական, այլ հոգեւորական, ի ձեռն հոգոյն հասարակութեան։ 19 Արդ, ուր հոգին Հաւր է, անդ ոչ անկարութիւն մարմնոյն, այլ յաւժարութիւն հոգոյն. ընկղմեալ է անկարութիւն մարմնոյն ի կարողութենէ հոգոյն։ 20 Որպէս ապականութեան ընդունակ է մարմինս, այսպէս եւ անապականութեան. այլ սատանայ իբր զի ապստամբ էր՝ զազգս մարդկան աւազակաբար կալեալ, տիրեաց, պակոյց զսիրտ մարդկան եւ ընդ երկիւղիւ իւրով փակեաց։ 21 Այլ Բանն Աստուծոյ մարդ եղեալ՝ յաղթեաց նմա եւ ետ ի կոխան հաւատացելոց իւրոց, եւ եբարձ զերկիւղ նորա, եւ եդ զահ նոցա ի վերայ նորա, եւ ետ իշխանութիւն առանց երկիւղի գնալ ի վերայ վիշապին եւ կոխել զառիւծն, ըստ որում ասէ մարգարէն. Հանցէ ի ճշմարտութիւն զիրաւունս։ 22 Զի թեպետ Ադամ յաղթահարեցաւ եւ զարկաւ ի ձեռն յանցանացն, Որդին Աստուծոյ մատեաւ եւ յաղթեաց՝ կապեաց զհզաւրն եւ փրկեաց զստեղծուածս իւր։ 23 Ապա թե ոչ յաղթեաց հակառակաւղին՝ ոչ հերքեցաւ թշնամին, իբր թե ոչ յաղթելոյ մահու, ըստ նոցա Բանին, որ թագաւորեաց յԱդամայ մինչեւ ի Մովսէս. այլ յաղթող զաւրութիւնն աստուածութեամբն երեւեցաւ, Որդին Աստուծոյ, կապեաց զհզաւրն եւ խափանեաց զմահ։    24 Իսկ Մարկիոնացիքն անչափ անկան ընդ երկիւղիւ դիւաց, որպէս եւ ոչ ի հեթանոսաց ոք։ 25 Քանզի որքան զինքն մեծ ունի զոք՝ ընդ այլոյ իշխանութեամբ եւ երկիւղիւ է, ոչ լոկ ըստ փառաւորութեան չէ թագաւոր, այլ եւ ոչ ըստ հեգնութեան։ 26 Զայս յառաջագոյն ցուցաք, եթե ուր քաջութիւն է, անդ ոչ է վատութիւն, եւ ուր համարձակութիւն է՝ անդ ոչ է երկիւղ։ 27 Քանզի յորժամ անբաժանապէս զմիաւորութիւնն ասասցես, լուծեալ լինի երկաբաժ ստորադրութիւնն։ 28 Ապա զիարդ յամենահաս գիտութիւնն տգիտութիւն լինէր. զի թե աւրէնքն յանգիտութենէ եւ ի նուազութենէ տուեալ լինեին, զիարդ ի նմա ճառք, որ վասն Քրիստոսի, զսատանայական անգիտութիւնն լուծանել կարեին եւ հզաւրին յաղթել. քանզի ոչ ի նուազեն եւ ոչ ի նմանոյն հզաւրն յաղթեալ լինի, այլ յայնմանէ, որ առաւելն քան զամենայն է՝ Բանն Աստուծոյ, որ յաղթեաց հզաւրին եւ առ յաւարի զգանձս նորա։ 29 Հզաւր վասն այնորիկ ասի սատանայ, զի զարհուրեցուցանէ եւ երկեցուցանէ աւազակաբար զմարդիկ։ 30 Իսկ որ լիութեամբ զկեանս, եւ զիշխանութիւն յինքեան ունի. քանզի երկիւղ եւ զարհուրումն եւ ախտ, եւ որ ինչ այսպիսիքս են, ըստ մեզ լինին՝ ըստ մարմնականս։ 31 Իսկ ի վերայ հոգեկանացս, որ տարածեալ ունին զլոյսն՝ ոչ այսպիսիքս հետեւեսցին աղէտքս. զի ոչ Աստուած յեղելոցն է, այլ եղեալքն յԱստուծոյ։ 32 Քանզի ամենայն ինչ ի միոջէ եւ ի միոյն Աստուծոյ է։ 33 Որպէս մահու ընդունակ է մարմինս մեր, նոյնպէս եւ կենաց, եւ այսոքիկ միմեանց տեղի տան, եւ երկոքին ոչ կան մնան միմեանց ի միասին, այլ արտաքս մղեալ հանէ միւսն ի միւսէն, եւ յարեցելոյն ի բաց բարձեալ լինի միւսն։ 34 Ի սկզբանն մահն զաւրացեալ մեղաւքն ի բաց եհան զկեանս մարդոյն. իսկ զկնի կեանքն զաւրացեալ անմեղութեամբ՝ արտաքս ընկեցին զմահ. զի թե մահն մեռագործեաց, ընդէր կեանքն ոչ կենագործեցին։ 35 Այլ զի կենագործեաց՝ ըմբռնեաց զմահն, եւ ոչ ըմբռնեցաւ ի նմանէն. զի ոչ էր վաճառեալ ընդ մեղաւք։ 36 Արդ, եթե մարմինս տկար է, հոգիս յաւժար է, որպէս ասաց Տէրն, եւ եթե խառնեսցի յաւժարութիւն ընդ տկարութեանն, յաղթողանայ հզաւրն, եւ ընկղմի տկարն ի զաւրութեանն. ոչ եւս տկար գոլ, այլ բոլորովին զաւրաւոր։ 37 Իսկ մարմնացեալ Բանն Աստուած՝ ի բաց բառնալով զանգիտութիւնն, ետ նոցա զգիտութիւն իւր։1 Նորին Երանոսի՝ ի բանէն, որ ընդդէմ Կողարբոսի եւ նորին համախոհաց. որք ըստ անկատարելութեանն եւ ախտից յինքնդարձութեան. եւ տրտմել երկնչել Քրիստոսի։    2 Յումէ երկնչէր, որ հզաւրն էր եւ արարիչ ամենայնի. զի սուրբ առաքեալքն ցուցանէին զՔրիստոս խաչեցեալն ի Գրոց՝ սա գոլ Քրիստոս զՈրդին Աստուծոյ։ 3 Իսկ որք հերձուն եւ բաժանեն զմի Քրիստոս՝ զՅորոբովամու զպատուհասն կրեցին։ 4 Վասն զի են ոմանք, որ ասեն զՅիսուս աման Քրիստոսի եղանիլ եւ զՔրիստոս ի վերուստ իբրեւ զաղաւնի իջանել ի Յիսուսն. քանզի լոկ ի մարդկանէ, այլ եւ յայնցանէ, որ յերկինս իշխանութիւնքն են, ըմբռնել զնա կարել. եւ գոլ որդի զՅիսուսն եւ հայր զՔրիստոսն եւ Քրիստոսի հայր զԱստուած։ 5 Իսկ այլք դարձեալ կարծեաւք ասեն չարչարանս նմա, իբր զի բնութեամբ անչարչարելի է. զՅիսուս չարչարեալ ասեն եւ զՔրիստոս անչարչարելի մնացեալ. եւ զայն ի սատանայէ առեալ զկարծիսն՝ առ յեղծանել զհաւատ եկեղեցւոյ։ 6 Այլ Յովհաննէս զմի եւ նոյն գիտէր զԲանն Աստուծոյ՝ զնա գոլ Միածին, զմարմնացեալն զՅիսուս Քրիստոս՝ զՏէրն։ 7 Նոյնպէս եւ Մատթէոս զմի եւ զնոյնն Քրիստոս Յիսուս գիտէ՝ զմարդկութեան ծնունդն, որ ի Կուսէն պատմէ. զոր խոստացաւ Աստուած Դաւթի նստուցանել յաթոռ նորա, զոր նախկին Աբրահամու խոստացաւ. Այս է գիր ծննդեան Յիսուսի Քրիստոսի, որդւոյ Դաւթի, որդւոյ Աբրահամու։ 8 Ոչ ասաց եթե՝ Գիրք ծննդեան Յիսուսի, եւ լռեաց, այլ ի նմին ասաց զՔրիստոս, առ ի գիտել, եթե Յիսուս է Քրիստոս եւ Քրիստոս է Բանն, որ ի Հաւրէ՝ խոստացեալն Աբրահամու։ 9 Եւ ապա, զի ազատեսցէ զմիտս մարդկան ի կարծեաց, յայտնէ զ՚ի Հոգւոյն յղացումն, ասէ. Կոյս յղասցի եւ ծնցի որդի, եւ կոչեսցեն զանուն նորա ընդ մեզ Աստուած. երեւելագոյնս նշանակեալ ընդ մեզ Աստուածն զծնեալն ի կուսէն փրկիչ աշխարհի։ 10 Այլ ոչ որպէս նոքայն դիւաբանեն, եթէ Յիսուս այն, որ ի Մարիամայն ծնեալ է, եւ Քրիստոս այն, որ ի վերուստն էջ։ 11 Յառաջագոյն տեսեալ հոգւոյն զխորամանգսն եւ զգուշացեալ ի զրպարտութենէ զլացողութեանն՝ ասէր. Յիսուսի Քրիստոսի ծնունդն էր այսպէս։ 12 Եւ զի մի զնա լոկ մարդ կարծեսցուք եղանել՝ ասէ. Յառաջ խոստացաւ Աստուած ի ձեռն մարգարէից իւրոց Գրովք Սրբովք վասն Որդւոյն իւրոյ, եղելոյ ի զաւակէ Դաւթի. ճշմարտեաց զմի Հայրն եւ զմի Որդին եւ ասէ. Որ հաւատայ, եթե Յիսուս Քրիստոս՝ յԱստուծոյ է ծնեալ, եւ որ ոչ հաւատայ եւ քակէ զՅիսուս ի Քրիստոսէ՝ չէ նա յԱստուծոյ։ 13 Արդ, ի բաց որոշեն զՅիսուս ի Քրիստոսէ, զոր եւ անչարչարելի ասեն եւ երկուս անձինս յայտնեն. քանզի ոմն չարչարեցաւ, եւ ոմն անչարչարելի մնաց, ոմն ծնաւ, եւ ոմն ծնեալն էջ. ոչ մի, այլ երկուք ցուցանին։ 14 Բայց մի է ծնեալն եւ չարչարեալն Յիսուս Քրիստոս, եւ նոյն ինքն Միածին Որդին Աստուծոյ, զոր եդ Հայր վասն անբաւ մարդասիրութեանն իւրոյ յաշխարհի։ 15 Եւ զի գիտէր Միածին Որդին զբաժանմունս չար վարդապետացն եւ զխորամանգ խարդաղութիւնս նոցա, պատուէր տայր հաւատացելոցն իւրոց ի սուտ մարգարեիցն, որ շրջին հանդերձիւք ոչխարաց, եւ ի ներքոյ են գայլք յափշտակողք, որպէս ասէրն. Ի պտղոյ նոցա ծանիջիք զնոսա։ 16 Արդ, պտուղ նոցա բաժանմունս յայտնէ. այլ զՔրիստոսն ասեն եւ այլ զՅիսուսն։ 17 Իսկ Պաւղոս Քրիստոս զայլ ոք ոչ գիտէ, բայց զխաչեցեալն եւ զչարչարեալն՝ զմեռեալն եւ զյարուցեալն, զոր եւ մարդ իսկ ասէ։ 18 Նոյնպէս եւ այլ առաքեալքն ցուցանեին ի Գրոց՝ տանն Իսրայելի զսա գոլ Քրիստոս, զսա գոլ Որդի Աստուծոյ՝ զԲանն իսկ, եղեալն մարդ ի սուրբ Կուսէն. բնութեամբ անտեսանելին տեսանելի եղեւ՝ ի միոջէ եւ ի նմին Հաւրէ, յաղթեալ եւ պարտեալ զթշնամին մարդկան, եւ շնորհեաց յաղթութիւն մարդկան։ 19 Մատակարարք բանին զԲանն ասացին Քրիստոս, զեղեալն մարմին՝ զմիաւորութիւնն քարոզեցին։ 20 Զի Բանն մարմին եղեւ եւ Որդին Աստուծոյ որդի մարդոյ. մաքուրն մաքրապէս զմաքուրն բացեալ արգանդ, զի միշտ նոյն ինքն Բանն Աստուծոյ միաւորակի եղեալն մարմին։ 21 Այլ չարքն չարաղանդքն՝ ներհակքն ուղղութեան, ստութիւն ի ներքս ծածկեալ թաքուցին ի Գիրս Սուրբս, զի անջատեալ ասացին զՅիսուս ի Քրիստոսէ եւ երկուս անձինս երեւեցուցին։ 22 Այլ մեք ուսեալք յԱստուածային Գրոց, եթե մի եւ նոյն է Յիսուս Քրիստոս՝ Որդին Աստուծոյ, որ ի ձեռն չարչարանաց իւրոց հաշտեցոյց զԱրարիչն ընդ արարածս։1 Երանելոյն Եփրեմի, եպիսկոպոսի Եդէսիեայ՝ Խորին Ասորոյ, ուստի՝ Վասն սգաւորաց եւ յարութեան եւ դատաստանի, ի բանէն՝ Որ հանապազ անարգէ զՈւռհայ։    2 Յաղաւթս կայր ի Գեթսեմանի՝ ոչ վասն իւր, այլ առ ի լնուլ զպարտս իւրաքանչիւր իրաւականութենէ Հաւր. եւ յորժամ տեսանէր սատանայ զզաւրութիւնն Քրիստոսի, դողայր եւ սոսկայր, եւ հանապազ դողացուցանէր զնա ահ նորա։ 3 Եւ զի ասէր սատանայ ի փորձանսն՝ Արկ զքեզ աստի ի վայր, զի հրեշտակաց իւրոց պատուիրեալ է վասն քո պահել զքեզ, պատճառէր փորձիչն. այլ հրամանաց նորա եին պաշտաւնեայք. հրեշտակք զիարդ ունին զնա ի վեր. որ զամենայն արարածս բանիւ հրամանաւ իւրով ունի ի վեր՝ ի հրեշտակ ապաստան լինէր. եւ ոչ երբէք. բայց ինքն ինքեամբ խորտակէր զչարն, եւ հրեշտակք ապա մատեան եւ պաշտեին զնա. ոչ ըստ բաւականի պաշտել զնա, քանզի ոչ ոք բաւականապէս կարէ պաշտել զնա, թեպէտ խոնարհութեամբ երեւեցաւ։ 4 Այլ զի մեղք եղեն պատճառք ապականութեան մարդկան, եւ մեղաւքն յաղթողացաւ վիշապն առաջին եւ եկուլ զամենեսեան, վասն այնորիկ Տէրն մարմնով երեւեալ՝ նմանութեամբ մարմնոյ մեղաց, եւ ի մարտի վիշապին թողացուցանէր զլար կարթին, զի երեւեսցի յոխորդութիւն վիշապին։ 5 Որպէս եւ Յոբ նախապատումն եղեալ, ասէր եթե՝ Կապեաց դանդանաւանտ ի կզակս նորա եւ շրաւշակ յռնգունս նորա, եւ ասէ թե՝ Որ առ մարդկան խորամանգ է, առ իս որպէս արջառ խոտ ուտէ, եւ որ մարդկան բռնաւորն է՝ իմ կոխան է ոտիցս, եւ որ ի վերայ մարդկան յաղթողն է, այժմ առ իս որպէս ձագ կապեալ է։1 Սրբոյն մերոյ Լուսաւորչին Գրիգորի՝ ի Վարդապետութենէն, ի չարչարանաց բանէն։    2 Ապա առնու այնուհետեւ զյառաջադիր խորհուրդ չարչարանացն Յիսուս կատարել. վասն որոյ բազում անգամ գուշակէ, եթե մեռանելոց է։ 3 Եւ վասն այնր արդեւք գայցէ ի մահ. միթէ պարտական իցէ մահու։ 4 Այլ մարգարէն ասէ. Անաւրէնութիւն ոչ գործեաց, եւ ոչ գտաւ նենգութիւն ի բերան նորա. զոր ինքն իսկ ասէր. Ով ի ձէնջ յանդիմանեսցէ վասն մեղաց։ 5 Իսկ ըստ աւրինաց ինչ ոչ պարտական մահու, այլ ասէ. Եկի կատարել զաւրէնսն. որում առաքեալն իսկ վկայէ եթե՝ Կատարած աւրինացն Քրիստոս է։ 6 Իսկ բռնաւորաց արդեւք ի հարկէ ոչ մեռանիցի, այլ ասէ. Անձամբ իմով դնեմ զանձն իմ, եւ ոչ ոք հանէ յինէն. անձամբ, ասէ, զանձն իմ դնեմ, զի միւսանգամ առից զնա։ 7 Իսկ ընդէր կամիցի զանձն դնել անպարտականն մահու. Ես եմ, ասէ, հովիւ քաջ, որ ի վերայ խաշանց մեռանիմ. յորոց խաշանց արդեւք. ի հարթուցելոցն, ի փախուցելոցն եւ գազանակուր եղելոցն, զորոց մարգարէն յառաջագոյն ասաց. Ամենեքեան իբրեւ ոչխարք մոլորեալք, այր ի ճանապարհի իւրում մոլորեցաւ. Տէր մատնեաց զնա առ մեղս, եւ յանաւրէնութենէ ժողովրդեանն ի մահ վարեցաւ։ 8 Վասն որոյ քահանայապետն տիրասպան ազգին յակամայ մարգարէացաւ, ասէ. Լաւ է մեզ, զի այր մի մեռանիցի ի վերայ ժողովրդեանս, եւ մի ամենայն ժողովուրդս կորիցէ. բայց նա ոչ ասի ի վերայ ազգին միայն, այլ զի զամենայն որդիսն Աստուծոյ՝ զցրուեալսն ի բաժանել ազգացն, ժողովեսցէ ի մի։ 9 Վկայեաց եւ Պաւղոս եւ ասէ. Յայտնեաց Աստուած զսէրն իւր ի մեզ. զի մինչդեռ հեթանոսքն եաք, Քրիստոս վասն մեր մեռաւ, եթե՝ Ի ժամանակի ի վերայ ամբարշտաց մեռաւ։ 10 Եւ արդ, եկեալ աշակերտաւքն ի լեառն Ձիթաստանեաց, զի կատարեսցի մարգարէութիւնն, որ ասէ. Եկեսցէ հասցէ Տէր Աստուած մեր, եւ ամենայն սուրբք ընդ նմա, եւ կացցեն ոտք նորա յաւուր այնմիկ ի վերայ լերինն Ձիթենեաց՝ հանդէպ Երուսաղեմի, յարեւելից կուսէ. եւ տաւնական աւուրն աւրինականացն գայ աշակերտաւքն կատարել զաւրէնսն եւ յայտնել զխորհուրդ հոգեւորական տաւնին, եւ յառաջ քան զչարչարանսն զփրկութիւնագործ զմարմինն իւր եւ զարիւնն պարգեւէ աշակերտացն։ 11 Տեսանես, զի կամաւ, եւ ոչ ի բռնութենէ չարչարի Որդին Աստուծոյ, որ յառաջագոյն քան զչարչարանսն ճաշակեալ լինի։ 12 Յետ այսորիկ աղաւթս առնէր խորհրդիւ ի լերինն առ Հայր, ոչ վասն իւր զանգիտելով, այլ զի ցուցցէ, եթէ միակամ ընդ Հաւր զառաջի եդեալսն գործեսցէ. վասն որոյ բազում անգամ ասացեալ յառաջագոյն, եթե ոչինչ յանձնէ խաւսիմ եւ ոչ յանձնէ ինչ գործեմ, այլ Հայրն, որ բնակեալ է յիս. մանաւանդ թե լնուլ զմարգարեականն, եթե՝ Փոխանակ սիրոյ իմոյ մատնեին զիս, այլ ես յաղաւթս կայի. եւ յայտ արարեալ աշակերտացն միակամութիւնն ընդ Հաւր, եւ ապա իջանէ ի լեռնէն՝ փութացեալ վասն անհաւատիցն դնել զանձն։1 Երանելեացն ՅԺԸ. սուրբ հարցն ի Նիկիայ ժողովոյն՝ յԵրախայից վարդապետութենէն, ի հինգերորդ գլխոյն։    2 Արդ, ընթերցեալ ի վախճանի աւետարանացն, ազդէ վախճանն զ՚ի մարդկութեան գործս եւ զիրս Տեառն Յիսուսի Քրիստոսի Աստուծոյ, Փրկչին մերոյ. զի ի սկզբան աւետարանին լուարուք՝ զիարդ ի Կուսէն իբր զմարդ ծնաւ, եւ զկնի այնորիկ ընթերցեալ եղեւ ձեզ սակաւ ինչ յաստուածազան եւ ի փառաւոր գործոց նորա. իսկ ի կատարածի ընթերցուածոցն հինգերորդի լուարուք եւ զյաղագս կրից մահու նորա. բայց ուսեալք լինիջիք եւ յետ այսորիկ յերկինս վերանալոյ մարդկութեան նորա։ 3 Մեք անդուստ առնումք սկիզբն զյառաջգիտութեանն եւ զճշմարտութեանն, այլ եւ զմիւսոյ գեղեցիկ վարուց զհոգեւորականի կենացս զառհաւատչեայ ընկալեալ յանձինս՝ զժառանգութեան փառաց հանդերձելոյ յանվախճան յաւիտենին։ 4 Աստուած ելով Քրիստոս՝ մարդ եղեւ, զի զսուգս եւ զողբս մարդկայինս ի ձեռն հողմակիր մարմնոյն ապրեցուսցէ եւ փրկեսցէ զսա յընբռնողէն մոլորութեան եւ մեղաց. քանզի ոչ կամեցաւ Տէր իբրեւ զՏէր ի վերայ յարձակիլ, իբր թե զաւրութեամբ իւրոյ աստուածութեանն քակել եւ խափանել զզաւրութիւնն զայն, որ զաւրացեալ շահեալ ունեին մեղաւքն. այլ իբրեւ զմարդ ի դուրս գոլ եւ յառաջ անցանել կամեցաւ, զի զիշխանին մեղաց զզաւրութիւնն տկարացուսցէ՝ ի կարութենէ մարդկան յաղթահարեալ, իսկ զմարդիկ ուսուսցէ. զի կարէ մարդկային բնութեամբս հերքել զամենայն զաւրութիւն մեղաց եւ զչարութիւն դաւաճանողաց։ 5 Եւ մարդ եղեալ Տէրն, եւ էր դարձեալ Աստուած, որպէս էրն յառաջ քան զմարդանալն, որպէս եւ է Աստուած եւ Տէր ամենեցուն եւ թագաւոր յաւիտենից եւ արարիչ. բայց վասն զի իբրեւ մարդ երեւեցաւ եւ իբրեւ մարդ ի կենցաղիս յայսմիկ վարեցաւ, պարտ էր նմա մեռանիլ իբրեւ զմարդ, զի մի ինչ թողցէ յորմէ կամաւք յանձն էառ՝ ի տկարութենէ մահկանացու բնութեանս մերոյ։ 6 Եւ այլազգ դարձեալ գիտել պարտ է, զի հարկաւորապէս մեռաւ, զի մի կարծեսցի նոյն ինքն մարդկութիւն Փրկչին երկնչիլ ի մահուանէ. այլ առաւել յանցանէ, յորոց ինքն զչարչարանսն կրեաց, ըստ տկարութեան մարդկութեան սովաւ ուսուսցէ զմարդիկ։ 7 Արդ, աւրինակ տացէ ի նա հաւատացելոց կենաց աշխարհիս այսորիկ ոչինչ հոգ տանել, իբր զի սակաւ է եւ դժնդակ է եւ յոյժ տրտմագին, եւ քամահել զմարմնական մահու՝ վասն հանդերձելոց գեղեցիկ յաւիտենական կենացն եւ վասն ի նա Քրիստոսի համբերեցելոյ յուսոյն հանդերձելոյ անապականի եւ փառաւոր երանութեանն. եւ որպէս զիարդ իւրաքանչիւր ոք ի հաւատացելոցն իւրով ըստ յանձին առաքինութեանն արութեամբն քամահիցէ զմարմնական մահուն, սովաւ քակտեսցէ եւ խափանեսցէ զքաջալերութիւնն եւ զսպառնումն եւ զխրոխտանս՝ զայն, որ զիշխանութիւն մահուն ունէր, որպէս զի եւ զմրցական ընթացեալ՝ տարցի զընդդէմ թշնամոյն յաղթութիւն, որ է յերկինս պսակ փառաց հրեշտակաց։1 Երանելոյն Ագաթան[գ]եղեայ Հռոմայեցոյ, ատենական դպ[ր]ի մեծի արքային Տրդատայ, որ զգիրս սրբոյն Գրիգորի մատենագրեաց, ի բանէն, որ զլեռնակեաց անապատասէր վարուց ճգնազգեաց սրբոյն Գրիգորի պատմէ։    2 Քանզի սովոր իսկ են ճշմարիտ վարդապետք զանձանց առաքինութիւնս կանոն աշակերտելոցն դնել. եւ մանաւանդ յուշ առնելով տէրունականն զմիոյն զմիայնին զիմաստնոյն Աստուծոյ. քանզի ասէ. Սկսաւ Յիսուս առնել եւ ուսուցանել. ուր եւ բազում անգամ ժողովեալ զաշակերտսն ուրոյն, եւ աննիազական անձամբ աւրինակ կատարելոցն լինէր. յորժամ ի Թաբաւրական լերինն զաւետեացն զերանութիւնն տայր, կամ յոր ի նմին լերինն զկեանսնական աղաւթսն առնէր, մինչդեռ աշակերտքն ի Տիբերական ծովուն նաւեին։ 3 Եւ դարձեալ՝ յաւուր Բաղարջակերացն յաւրինական տաւնին զգիշերական աղաւթսն երիցս անգամ ի Ձիթաստանեաց լերինն առանձին մատուցանէր։ 4 Ուստի յայտ է եւ առանց հետեւելոյ, եթե ոչ վասն անձին Ամենատէրն զայն առնէր, այլ համաշխարհի յուսումն զայն առնէր՝ աւրէն աւրինակ հնազանդեցելոցն. վասն որոյ ասէրն իսկ. Արթուն կացէք եւ աղաւթս արարէք, զի մի մտջիք ի փորձութիւն։ 5 Իսկ արդ, եթե թեթեւագոյն արուեստից պակասագոյն ի գիտութենէն ազգք երկրածնաց, որչափ եւս առաւել այնմ արուեստի տգէտք են որ ընդ աստուածախաւսս կատարի բան, որում եւ երանելին Պաւղոս ամենեցուն տգիտանալ ասէ. վասն որոյ եւ զամենակեցոյց Հոգին ի թիկունս հասանել անմռունչ հեծութեամբ բարեխաւս գիտէ։ 6 Իսկ արդ, յորժամ լսիցեմք եթե՝ Սկսաւ Յիսուս առնել եւ ուսուցանել, ապաքէն առնել՝ զի ուսուսցէ, ոչ զի պարգեւեսցի՝ իմանալի է. եւ բարեխաւսելն՝ որ ինչ վասն սրբոցն, եւ բարեխաւսելն Հոգոյն Սրբոյ՝ առ ի վարդապետելոյ մեզ, զի եւ մեք միմեանց բարեխաւս իցեմք, ոչ եթե առ բարձրագոյնն ոք Միածնին կամ Հոգոյն Սրբոյ բարեխաւսելն գիտելի է. քանզի մի պատիւ է աստուածականն, եւ ոչ բազում։1 Երանելոյն Աթանասի եպիսկոպոսի Աղէքսանդրու՝ ի բանէն, որ յաղագս խաչին։    2 Մատնի Տէրն, եւ մատնելով ոչ զանգիտեաց եւ ոչ զարհուրեցաւ ի մահուանէ, այլ յաւէտ մերկացաւ առ նա եւ հալածէր զփախուցեալ աւձն, զի ոչ իբրեւ մեռանելով Տէրն, այլ իբրեւ զմահ հալածելով, եւ այսպէս իսկ զՊիղատոս ապաբանեալ՝ ոչինչ էր, եթե ոչ դատեցեալն գոլ Աստուած, զի եւ դատապարտեալ ի Պիղատոսէ՝ տեսլեամբ երեւեալ լինէր նորին կնոջն. զի լռութեամբն զաւրութիւնն հիասցի, իսկ հարցկութեամբն ծանիցի, եթե ոչ զմարդ դատիմ, այլ զԱստուած։ 3 Վասն որոյ երկուցեալ դատաւղն ի դատիցելոյն եւ յաւէտ ինքն դատապարտեալ երկիւղիւ դատեցելոյն. քանզի դատելով զՏէրն՝ ինքն զարհուրէր, վասն որոյ լուացեալ զձեռն՝ ասէր. Անպարտ եմ ես յարենէ յայսմանէ։    4 Նորին՝ ի ծնունդն եւ ի չարչարանսն։    5 Զի եւ փրկութիւն զիարդ լինէր, եթե ոչ յԱստուծոյ պատկերին եկեալ Տեառն մերոյ Յիսուսի Քրիստոսի։ 6 Արդ, ի ձեռն հրեշտակաց ոչ էր հնար փրկել, քանզի նոքա ոչ են իսկ պատկեր, եւ ոչ էր հնար հրեշտակաց զփրկութեան գործ գործել, բայց միայն Բանին Աստուծոյ փրկել, որ արար զմարդն ի պատկեր Աստուծոյ, որ յերեւելն մարմնով զդեւսն ամենայն հալածականս առնէր ի մարդկանէ, եւ ինքն ոչ էր փրկեալ ընդ երկիւղիւ ուրուք, այլ զամենայն արարածս ընդ իւրով երկիւղիւն փրկեալս ունէր. վասն զի զաւրութիւն էր, վասն այնորիկ նուաճէր ընդ ընքեամբ զաւրութեամբ Հաւր իւրոյ յաստուածեղէն գալստեանն իւրոյ զգոյսս ամենայն, եւ հանէր յաղթութիւն զիրաւունս։ 7 Քանզի ոչ եթե ի ծնանելն ի Կուսէն լլկեալ ինչ լինէր, եւ կամ յորժամ ի մէջ մարդկան էր՝ առնոյր ինչ յումեքէ, այլ ինքն կենագործէր զամենայն, որպէս ի սկզբանց նոր յաւիտենից։ 8 Արդ, յորժամ ասիցեն աւետարանիչքն, եթէ ծնաւ ի կուսէ, կեր եւ արբ, ոչ եթե այլոյ ուրուք էր մարմինն, այլ նորուն Տեառն մեր. զի նոյն ինքն եղեւ մարդ եւ ճշմարտութեամբ մարմին զգեցաւ, եւ ոչ կերպարանաւք։ 9 Այլ եւ ցուցանէր զփառս աստուածութեանն ի յինքեան՝ սաստէր ի վերայ դիւացն, եւ ոչ կարեին հանդուրժել, այլ ի փախուստ դառնային. քանզի հզաւր էր Տէրն, եւ ոչ տկարանայր բան զաւրութեանն Աստուծոյ, այլ, եւ ոչ մարմնոյն մարթ էր տկարանալ, վասն զի ոչ էր այլ ուրուք մարմին, այլ նորուն մարմինն եւ զաւրութիւն։ 10 Վասն այնորիկ անվայելուչ էր նմա փախչել ի մահուանէ եւ ընդ երկիւղիւ արարածոց անգանել, այլ առաւել յանձն առնուլ, զի ջնջեսցէ զմահ եւ բարձցէ զերկիւղ նորա ի մարդկանէ։ 11 Վասն այնորիկ ոչ էր տկարութեամբ մահն Տեառն, այլ զաւրութեամբ. զի որ զամենեցունց տկարութիւն բառնայր՝ ինքն զիարդ տկարանայր. այլ որպէս քաղցիւն եւ ծարաւովն եւ մահուամբն զմարդկութիւնն ստուգէր, նոյնպէս եւ նշանաւք եւ զաւրութեամբ զաստուածութիւնն յայտ առնէր։1 Երանելոյն Կիւրղի, Երուսաղեմի եպիսկոպոսի՝ ի մեկնութենէ ընթերցուածոցն. Տէր, ով հաւատաց. ի բանէն՝ Պարծանք սրբութեան։    2 Ոչ բանիւք յանցեաւ Քրիստոս, ոչ գործովք մեղաւ, ոչ խորհրդովք նենգեաց, զի՝ Մեղս, ասէ, ոչ արար եւ ոչ գտաւ նենգութիւն ի բերան նորա. որ ընդ հայհոյելն ուրուք չհայհոյէր, որ ընդ չարչարելն ուրուք չսպառնայր. որ եկն ի տեղի չարչարանաց ոչ ակամայ կամաւք, այլ կամաւք կամաւորութեան։ 3 Զի թէ ոք հրաժարէր եւ ասէր. Քաւ քեզ, Տէր, մի եղիցի քեզ այդ, սաստէր նոցա՝ Յետս երթ, զի ոչ խորհիս զԱստուծոյ, այլ զմարդկան։ 4 Իսկ արդ, կամիս գիտել դու, եթե կամաւք կամակարութեամբ եկն ի չարչարանաց տեղին. այլ ակամա մեռանին, եւ ոչ գիտեն իսկ։ 5 Իսկ սա յառաջագոյն ասէր վասն չարչարանացն. Ահաւասիկ ելանեմք յԵրուսաղէմ, եւ Որդի Մարդոյ մատնիցի ի խաչ ելանել։ 6 Բայց գիտես դու, թէ ընդէր ոչ խաւսէր ի մահուանէ անտի Մարդասէրն. զի մի միանգամայն տիեզերք աշխարհի կորիցեն։ 7 Եւ դարձեալ հաստատեաց զերեսս իւր՝ դէմ եդեալ գայր յԵրուսաղէմ. եթե փառս իւր համարէր զխաչն Յիսուս, լուր դու նմա, զի ասէր, եւ մի յինէն համարիս ուսանել։ 8 Մատնէր զնա Յուդայ՝ զրկող եղեալ առ տանուտէրն, որ արդեւք ել ի սեղանոյ անտի եւ զաւրհնութեան բաժակն առեալ էր, եւ փոխանակ ուտելոյն եւ ըմպելոյն՝ զարիւն արդար կամէր հեղուլ. Որ եկեր զհաց նորա յաճախեաց ի վերայ նորա առնել զխաբէութիւն. այն ինչ անդէն ձեռքն կարկառեալ զաւրհնութիւնն առնուին, եւ անդէն առ նմին վասն արծաթոյ մատնութիւն մահու պատրաստէր. եւ թեպէտ յանդիմ[ան]եցաւ եւ լուաւ թե՝ Դու ասացեր, դարձեալ անդրէն ի նոյն ելանեն. ապա ասէ Յիսուս. Եկն եհաս ժամ, զի փառաւորեսցի Որդի Մարդոյ։ 9 Իսկ արդ, Յիսայի սղոցել չամաչէր, եւ Քրիստոս ի վերայ աշխարհի մեռանել ամաչէր. Այժմ փառաւորեցաւ Որդի Մարդոյ, ասէ. իբրեւ ոչ թէ յառաջ չունէր զփառսն, զի փառաւորեալ է փառաւք յառաջ քան զարարածս, այլ փառաւորեալ էր յառաջ իբրեւ զԱստուած, բայց այժմ առաւել փառաւորեցաւ. զի զհամբերութեան պսակն յանձն իւր առնուլ հաւանեցաւ. ոչ բռնադատութեամբ ինչ թող յիւրմէ զկենդանութիւնն եւ ոչ բռնազբաւսութեամբ ինչ զենաւ. զի լուր դու, զինչ ասէ. Իշխանութիւն ունիմ դնել զանձն իմ եւ իշխանութիւն ունիմ առնուլ յիս. կամաւք թոյլ տամ թշնամոյն. զի թե ես ոչ կամէի, այս ոչ լինէր, որ լինին։ 10 Այլ սա աւանիկ կամաւք կամակարութեամբ եկն ի տեղի չարչարանացն. խնդալով գայր ի տեղի չարչարանացն՝ քաջութեամբ. ժմբտելով զայր ի տեղի պսակացն, ուրախութեամբ գայր ի փրկութիւն ամենայն մարդկան. չէր ինչ ամաչեցեալ յերկնից, զի զփրկութիւն բարձեալ բերէր ամենայն արարածոց իւրոց. զի ոչ եթե մարդ ոք էր դուզնաքեայ, որ չարչարեցաւն, այլ Աստուած, որ մարմին զգեցաւ եւ զհամբերութեան պսակն առեալ՝ ճգնութեամբ պատերազմէր։    11 Ի նոյն բանէ։    12 Զի որպէս պարտ եւ պատշաճ էր ինձ զաւրացուցանել զիմ աշակերտսն, եւ թե որ ի վերայ ճշմարտութեանն մահն էր, եւ ես զանգիտեալ խուսափեի. զի ես ինձէն ասէի թե՝ Որ սիրէ զանձն իւր կորուսանէ զնա. արդ, եթե կենասէր լեալ էի, ապաքէն ոչ առնեի զոր ուսուցանեին։ 13 Արդ, ինքն Աստուած իսկ էր, եւ ի վերայ մարդկան այսց անցից յանձն առնու, զի առ յապա մարդիկ ի վերայ մարդկան չարչարանս յանձն առնուլ մի ամաւթ համարեսցին։1 Երանելոյն Եպիփանու Կիպրացոյ, եպիսկոպոսի Կոստանդեայ քաղաքի՝ ի պարունական խաւսիցն, ի բանէն, որ զՂուկիանոսացն։    2 Ինքն իսկ Փրկիչն ասէ. Իշխանութիւն ունիմ դնել զանձն իմ եւ առնուլ զնա, եւ՝ Ես եմ հովիւ քաջ, որ դնեմ զանձն իմ ի վերայ ոչխարաց. եւ՝ Անձն իմ խռովեալ է, ասէ, եւ զինչ ասացից. իբր յերկուանալով ասէ. Զինչ ասացից, Հայր, ապրեցոյ զիս ի ժամէս յայսմանէ. այլ վասն այնորիկ եկի ի ժամս յայս. զի ցուցցէ, եթե կամաւ նորա աստուածութիւն նորա յայս եկն. բայց խռովեցաւ, զի տեսիլ ճշմարտութեան մարմնով իւրով գալստեանն մի պակաս երեւեսցի. քանզի ոչ կարծեաւք էր մարմնով գալուստն։ 3 Այլ եւ վասն նմանութեան թագաւորի մեծի՝ ունելով պատերազմ առ կրսերագոյն քան զինքն, եւ ծանուցեալ, թէ նա հրաժարէ եւ ի փախուստ դառնա, եւ ապականէ յետ փախստին բազում գաւառ հնազանդելոց իւրոց. իսկ իւր իմաստութեամբն պատճառ իցէ թիկունս շրջել եւ փախչել, մինչեւ նա առցէ զքաջալերումն՝ կարծելով, թե մեծ թագաւորն ի յերկիւղէ ի փախուստ դարձաւ, եւ հալածեսցէ զնա. եւ դարձցի թագաւորն իւրով զաւրութեամբն եւ զամենայն ընդ ձեռամբ ըմբռնեսցէ՝ զտկարագոյնն եւ զընդդիմացեալս։ 4 Սոյնպէս եւ Տէրն մեր ոչ երկնչէր ի մահուանէ, որ յառաջ քան զգալն իւր ի չարչարանս նշանակեաց ի ճանապարհորդութեան թէ՝ Պարտ է Որդոյ Մարդոյ մատնել, ի խաչ ելանել եւ յերիր աւուր յառնել։ 5 Եւ ի Պետրոսի յասելն թե՝ Քա՜ւ լիցի, Տէր, ընկալեալ ի նմանէ զցասումն, թե՝ Յետս երթ իմ, սատանայ, զի ոչ խորհիս դու զԱստուծոյ, այլ զմարդկան։    6 Իսկ զիարդ սա զկնի աղաւթս առնէ՝ զանց առնել զբաժակն, զի մի արբցէ, որ ասել՝ յառաջ քան զժամ մահուն. գէթ վասն կարծմանն զնա ոչ կարէր աղաւթել անցուցանել զինքեամբ զբաժակն, այլ յառաջ կոչէ ի ձեռն այսպիսի դիմաց զկրտսերագոյն ընդդիմակացն. զի նորա կարծելով փախուցեալ եւ երկուցեալ զՓրկիչն՝ մահապարտ աստիցէ որք ի մահ զնա ածեն, որ լիցի ի մահուանէ նորա փրկութիւն եւ անմահութիւն։1 Երանելոյն Գրիգորի Աստուածաբանի Նազազացոյ, ուստի Աղքատութեան, ի բանէն՝ Արք եղ[բ]արք։    2 Բարեաւք է աղաւթք ի տքնութիւն, եւ հաւանեցուսցէ զքեզ Աստուած տքնել նախ քան զչարչարանսն եւ աղաւթելն։    3 Նորին՝ յերրորդ ճառէն, զԺ. բանն լուծանէ, ի բանէն՝ Վասն զի քեզ ընդ խորհրդոցն։    4 Եւթներորդ ասասցի իջանելն ի յերկնէ Որդոյ, ոչ զի արասցէ զկամս իւր, այլ զԱռաքչին։ 5 Արդ, եթէ ի ստորինս իջելոյն յինքենէ այսոքիկ ասացեալ եին, ասէաք թերեւս արդեաւք՝ իբր ի մարդոյ տպաւորեալ զբանն, որ ըստ Փրկչին իմանի. քանզի նորա կամելն ոչ ընդդէմ Աստուծոյ է՝ յԱստուծոյ բովանդակն, այլ իբրեւ զմեզ մարդկային ախորժակացս, որ ոչ զհետ երթայ աստուածայնոյն, այլ ընդդէմ կայ, որպէս բազում ուրեք, եւ մարտնչի, զի զայնոսիկ այսպէս իմասցուք. Հայր, եթե կարողութիւն է, անցցէ բաժակս այս. սակայն ոչ որպէս ես կամիմ, այլ քո զաւրասցի կամքդ։ 6 Իբր ոչ եթե կարողութիւն է, կամ ոչ կարողութիւն՝ զանգիտանալ ի դէպ էր, եւ ոչ կամացն հակառակ ի ներքս ածել կամս, այլ զի առողին է բանս, որ էջն, եւ ոչ որ առաւն. այսպէս հանդիպեսցուք, իբրեւ ոչ եթե Հաւր, այլ որպէս թե ոչ իցէ՝ բանս է, զի լինիցի այսպէս եւ իմն ժողովումն. Ոչ զի արարից զկամս իմ. զի ոչ իսկ են իմն ի քումէդ բաժանեալ, այլ հասարակաց իմ եւ քոյ են, որպէս մի Աստուածութիւն, նոյնպէս եւ կամք, վասն զի յոլովք յայսպէս ասացելոցն ի հաւասարէն ասին։    7 Նորին՝ առ ի յերկրորդ հարցմանէն լուծմանն։    8 Այսպիսի իմն ինձ երեւի, եւ՝ Աստուած Աստուած, հայեաց յիս, եւ՝ Ընդէր թողեր զիս. քանզի ոչ ինքն թողաւ՝ կամ ի Հաւրէ, կամ յիւրմէ աստուածութենէն, որպէս թուի ոմանց, իբրեւ զարհուրեալ ի չարչարանացն, եւ յաղագս այնորիկ ամփոփեցաւ ի չարչարողէն. քանզի ո ծնանելոյն ի ստորինս զ՚ի սկիզբնն եւ զխաչ ելանելոյն հարկ արար, այլ յինքեան, որպէս ասացին, տպաւորէ զմերս. վասն զի մեք թողեալք եւ անտես եղեալք, եւ փրկեալք չարչարանաւք ի չարչարանաց. զի զորաւրինակ զյիմարութիւնն մեր, եւ զմեղսն ընտանեցուցանէ, որ ի կարգի Սաղմոսին ասելով. քանզի յայտնապէս ի Քրիստոս ԻԱ. Սաղմոսն վերաբերեալ լինի։1 Երանելոյն Յովհաննու, եպիսկոպոսին Երուսաղեմի՝ ի Կենագրութենէն, ի բանէն՝ Հայր, եթե կարողութիւն է, անցցէ բաժակս։    2 Ոչինչ աննմանք են եկեղեցոյ վարդապետք մաւր մանգասիրի, որ ամենայն աշխատութեան եւ ամենայն վտանգի համբերէ յաղագս սիրոյ մանկանն սննդեանն։ 3 Զի զորաւրինակ նա ի ստինն ամբարելով զկաթնն՝ զառանց աշխատութեան կերակուրն սիրելոյն ընձեռէ, սոյնպէս եւ եկեղեցոյ վարդապետք ստինս մտացն առաջի դնելով մանգանց եկեղեցոյ՝ փափագանաւք ձգել զկաթն բանին աղաչէ։ 4 Եւ զորաւրինակ մայր յետ որ ի կաթանէն կերակուր սննդեանն եւ զդժուարամանրելի զհացն կակղացուցանէ, եւ զբանջարոց կերակուր համեմաւքն անուշացուցանելով՝ հրով կատարէ, սպասաւոր կենաց իւրոց մանգանն լինի, նոյնպէս եւ վարդապետք յետ վարդապետութեանն բանիցն բանիւ Հոգոյն Սրբոյ լուծանէ զանազան եւ ազգի ազգի մեկնութեամբք՝ ի մի խառնումն ածեալ, եւ անուշացուցանէ զբանն, որ ի նմանէն ծնանին մանգունք եկեղեցոյ։ 5 Յաղագս որոյ եւ մեք, սիրելիք, յառաջագոյն ժամանեալ աւուրցն՝ դիւրաստին բանիւք իբրեւ կաթամբ զձեզ կերակրեցաք։ 6 Իսկ այժմ առ մեծագոյն եւ վարդապետութեանն տէրութիւն ամբառնամք, Հոգոյն Սրբոյ անոյշ ձեզ բան վարդապետութեան համեմատելով։ 7 Եւ է մեզ առաջիկայ ի վերայ Գրոց սեղանոյն հաց բանին այսպիսի. ընդէր Տէրն մեր Յիսուս Քրիստոս՝ յաղագս ամենեցուն եկեալ ընդունել զչարչարանս եւ մեռանել, Հայր, եթե կարողութիւն է, անցցէ բաժակս. վասն զի բազումք ոչ իմանան զդիտաւորութիւն իմաստութեանն, եւ ի ծածկեալ գանձ բանին ոչ հայելով՝ երկչոտութեան իմն իրս պատմեն զնմանէ։ 8 Այլ եկայք եւ մեք, սիրելիք, առ այժմ իբրեւ տղայք ընդ նմա խաւսեսցուք եւ ասասցուք ցնա՝ ոչ իբր կատարեալք, այլ իբր տղայք. էր աղագաւ, Տէր գոլով, ի չարչարանս յաղագս մեր ի խաչ ելանել՝ երկչոտութեան աղաւթս ասես. Հայր, եթե կարողութիւն է, անցցէ այս բաժակս. եթե զքեզ խոնարհեցուցեր, զկերպարանս ծառայի առնլով՝ ոչ ուրուք քեզ արարեալ, եւ այժմ զայն աղաւթես եւ ասես. Հայր, եթե կարողութիւն է, անցցէ բաժակս այս, եւ սակայն ճեպեալ փութացիր ըմպել զբաժակդ զայդ, քանզի ասեիր. Մկրտութիւն ունիմ մկրտել եւ բաժակ ըմպել, եւ որպէ՜ս ճեպիմ, մինչեւ արբից։ 9 Եւ արդ, որ փութայիրդ եւ ճեպեիրդ ըմպել, եկեալ հրաժարես եւ ասես. Հայր, եթե կարողութիւն է, բաժակս այս անցցէ. միթէ անգէտ եիր, եթե հանդերձեալ ես վասն մեր մահու համբերել. զի եւ դու իսկ ասեիր թե՝ Պարտ է Որդոյ մարդոյ մատնիլ եւ խաչիլ եւ յերրորդ աւուր յառնել։ 10 Եւ ընդէր այժմ մերձ եկեալ ի խաչն՝ հրաժարես. Եթե կարողութիւն է՝ բաժակս անցցէ. եթե զայդ ախորժեիր, ընդէր աշակերտին քում Պետրոսի, որ խափանէրն, սաստեիր, յորժամ ասեիրն. Պարտ է Որդոյ Մարդոյ խաչիլ եւ յերրորդ յաւուր յառնել. եւ Պետրոս ասէր. Քա՜ւ լիցի քեզ, Տէր. մի լիցի քեզ այդ. որում սաստե[լով] ասացեր. Երթ յետս իմ, սատանայ, գայթակղութիւն իմ ես դու ինձ. զի ոչ խորհիս դու զԱստուածոյսն, այլ զմարդկանս։ 11 Եւ արդ, եթե նմա սաստեցեր յայնժամ, իբր մարդկաւրէն իմն խաւսողի, ընդէր այժմ հայցես, զոր նա յայնժամ խափանէրն, եւ ասես՝ Հայր, եթե կարողութիւն է, անցցէ բաժակս այս։ 12 Զքեզ ստացող երեւելեացս, եւ ոչ երեւելեացս միայն՝ ուսանիմք գոլ. զի եւ ի հիւանդս մերձեցուցանելով զձեռնդ բժշկեցեր եւ զմեռելոց զլուծեալ պնտեցեր բանիւ, եւ զքղանցիւք հանդերձիցդ զաղբիւր արեանն ցամաքեցուցեր, ի հինգ հացէ զհինգ հազար ժողովրդեան կերակրեցեր, հողմու եւ ծովու սաստեցեր, եւ ամենեքեան քեզ հնազանդեցան դողալով։ 13 Այդքան սքանչելեաց գործաւնեայ եւ մահու լուծիչ, այժմ ի մահուանէ երկնչիս, եւ ասես. Հայր, եթե հնար է, անցցէ բաժակս։ 14 Եթե դու երկնչիս ի մահուանէ, զիարդ ասեիր. Ես եմ կեանք եւ յարութիւն. վասն զի կեանք եւ յարութիւն ոչ երկնչի ի մահուանէ։ 15 Եւ զինչ է զոր ասեսդ. Հայր, եթե կր. անց. բաժակս. անգէտ ես, որ գիտես զամենայն՝ նախ քան զամենայնն լինել. անգիտանաս, եթե կարութիւն է կամ անկարութիւն անցանել բաժակին. եւ զիարդ ասես. Ոչ ոք գիտէ զՀայր, եթե ոչ Որդի. եւ արդ, զՀայր գիտես, քան զոր ոչ ոք է մեծ, իսկ բաժակդ, եթե կարողութիւն է անցանել՝ ոչ գիտես։ 16 Զիարդ եւ դու, Պաւղոս, ասես եթե՝ Ոչ է արարած աներեւոյթ առաջի նորա, այլ ամենայն մերկապարանոցաւ առաջի աչաց նորա է, առ որ մեր բանքս են։ 17 Վասն զի ասեիր այսպէս. Կենդանի է Բանն Աստուծոյ եւ զաւրաւոր եւ հատու քան զամենայն սուր երկսայրի եւ անցանէ մինչեւ յորոշումն շնչոյ եւ ոգոց եւ յաւդից եւ ուղղոց, եւ քննողական խորհրդոց եւ մտածութեան սրտից, եւ ոչինչ է ստացուած աներեւոյթ առաջի նորա, այլ ամենայն մերկ եւ բաց պարանոցաւ աչաց նորա է, զորմէ մեր բանքս են։ 18 Արդ եթե ամենայն մերկ եւ բաց պարանոցաւն աչաց նորա է, առ որ բանդ է, զիարդ իբրեւ այժմ անգիտանալով ասեն. Հայր, եթե հնար է անցանել բաժակին. եթե ոչ իցէ ծածկեալ խորհուրդ բանիցդ, ոչ վայել էր քեզ բանդ այդ. քանզի Աստուած ես՝ Աստուծոյ Որդի եւ Բան իմաստութեան, զաւրութիւն, լոյս, արեգակն արդարութեան, աղբիւր անմահութեան, կեանք յաւիտենականք, յարութիւն մեր մեռելութեանս մեղաւք, եւ ասես. Հայր, եթե կարողութիւն է անցանել բաժակիս. ո՜, զիարդ դժուարահասանելի է բանս եւ դժուար որսալի եւ դժուար որոշելի. ո՜վ, զիարդ նեղ եւ անձուկ առ բազումս ի մարդկանէ. ուսոյ մեզ զխորհուրդս բանի քո, վասն զի քոյ եմք եւ ի քեզ հաւատացաք։ 19 Մի բարձրասցի հայհոյութեամբ հսկայն Եւնոմիոս եւ մի թշնամանեսցէ զբանակ Տեառն Իսրայելի. նա զմեզ թշնամանէ, եւ ի քեզ, Տէր, հասանեն լուտանքն. զարթոյ որ կանս ի սրտի մերում միտքս՝ իբրեւ հեզոյն Դաւթի. տուր մեզ բան բարի, զի նովաւ պարսեալ զգլուխ ամբարշտութեան նոցա՝ լուծցուք, զի ծանիցէ ամենայն բանակս այսաւր, թե դու միայն ես Տէր ի վերայ ամենայն երկրի։ 20 Յոլովք են ի վերայ ժողովք հերձուածողաց, դովին այդուիկ բանիւ պատերազմին. զինչ ասելով՝ տեսանես՝ զիարդ երկնչիմ, տեսանես, զի աղաւթեմ առ Հայր, ասելով, Եթե կարողութիւն է, բաժակս այս անցցէ։ 21 Այժմ Եւնոմիոս զուարճանայ, այժմ Արիոս հրճուի, որպիսիս գտեալ նետս բանից հայհոյութեան, եւ հակառակին ճշմարտութեանն շըշնջելով։ 22 Այլ մի ուրախանայք, ամենայն այլազգիք, վասն զի խորտակեցաւ լուծն հարկանողացն զմեզ. Ընդ մեզ Աստուած, գիտասցուք հեթանոսք եւ պարծեցարուք, եւ հզաւրացեալքդ պարտեսջիք. զի թեպէտ զաւրանայք, դարձեալ պարտեսջիք. քանզի զոր խորհեցայք խորհուրդ՝ ցրուեսցէ Տէր. զի բերան Տեառն խաւսեցաւ զայս։ 23 Հայր, եթե կարողութիւն է, անցցէ բաժակս այս. ո՜վ բաժակ, կենաւք եւ անմահութեամբ լցեալ, զոր առնլով Եւնոմիոս եւ Արիոս, իւրեանց չար հաւատովքն պղտորեցին եւ ընկերաց իւրեանց արբուցին զխոտորումն. որք զքաղցրն խառնումն նորին մաւրն դառն գոլ կարծեցին, եւ ոչ յաւաղական բանէն երկեան, զոր ասէն Էսաիաս. Վա՜յ, որ արբուցանէ ընկերի իւրում խոտորումն պղտոր. Վա՜յ, որ ասէ զքաղցրն դառն եւ զդառնն քաղցր, որք դն[իցեն] զլոյսն խաւար եւ զխաւարն լոյս. վա՜յ որ իմաստնոցն յնքեանցն եւ առաջի իւրեանց հանճարեղացն։ 24 Մեք, սիրելիք, զբաժակն Տեառն մերոյ առնլով, որ ի նմանէ լցեալ վարդապետութիւնն փափագանաւք արասցուք անձին. Հայր, եթէ կարողութիւն է, անցցէ բաժակս այս. ոչ որպէս դուդ կարծես, ով Արիոս, եթե երկնչի Տէրն եւ զարհուրի ի մահուանէ՝ զայդ ասելով. քան որպէս ար[դ]եաւք երկնչէր, որ իշխանութիւն ունէր մեռանել եւ ոչ մեռանել, որպէս եւ ասէր. Իշխանութիւն ունիմ դնել զանձն իմ, եւ իշխանութիւն ունիմ դարձեալ առնուլ զնա. վասն զի, թե հարցեալ յումեքէ լինէր, բարիոք արդեւք ասէիր նմա զարհուրիլ. իսկ այժմ ինքն ասէր. Իշխանութիւն ունիմ դնել զանձն իմ, ոչ հարկիմ յումեքէ, ապա թե ոչ, չասեի՝ իշխանութիւն ունիմ անձին իմոյ դնել եւ առնուլ. այլ որպէս զիս ինքն թափեսցէ՝ զկերպարանս ծառայի առնլով, ոչ ուրուք ինձ հարկ արարեալ, ես զիմ մարմինս ինձէն շինեցի. քանզի իմաստութիւն շինեաց իւր տուն. նոյն աւրինակ կարեմ եւ լուծանել զիմ մարմինս մահուամբ, եւ կենաւք վերստին յարուցանել. ես եմ, որ ասեմն. Քակեցէք զտաճարս զայս, եւ զերիս աւուրս կանգնեմ զսա։ 25 Որպէս զի ոչ երկնչելով եւ զարհուրելով ի մահուանէ՝ ասէ. Հայր, եթե կարողութիւն է անցանել բաժակիս, այլ ծածկեալ բան իմաստուն առաջի արկանեմ. զայս բանս առաջի արկանելով բանսարկուին՝ պարտ է ինձ բանիւք այսոքիւք զնա որսալ։ 26 Ետես զիս սատանայ բազում նշանս արարեալ. զի ի հիւանդս մերձեցուցանելով զձեռն՝ բժշկեցի, զգունդս դիւացն փախուցի բանիւ, զմեռելոցն բազմութիւնս յարուցի բանիւ, զլուծեալ զծնունդս բանիւ պնդեցի. հողմոց եւ ծովուց սաստեցի, եւ ամենեքան հնազանդեցան դողալով. եւ ի նոցունց իրաց տեսեալ՝ զիս Որդի Աստուծոյ կարծեաց։ 27 Եթե ես խաչեցայց, նա կորնչի. եթե ես իջից ի սանդարամետս, զնիգս նորա զերկաթեղէնս խորտակեցից եւ զդրունս պղնձիս փշրեցից. եւ զայս ամենայն զմտաւ ածելով՝ զարհուրեալ փախչի. կալ մնալ բազմապատիւ զաւրութեան խաչին իմոյ ոչ կարէ։ 28 Եւ արդ, զինչ առնեմ. իբրեւ զիմաստուն ձկնորս՝ կարծեցուցանեմ զերկչոտութիւն, վստահացուցանեմ զարհուրելովս ի մահուանէ եւ ասեմ. Հայր, եթե կարողութիւն է, անցցէ բաժակս. զի եւ նա յայդպիսի նուաստ բանից իմոց կարծեսցէ մարդ, զարհուրեալ եւ փախուցեալ ի մահուանէ, ճեպեսցէ կանգնել ի մէջ երկրի զփայտն՝ հաստատել զխորհուրդս խաչին, որպէս կարծեն՝ հակառակ ինձ։ 29 Պարտ է ինձ, իբրեւ զիմաստուն ձկնորս՝ հնարել ընդդէմ նորա ամենեւին վասն ամենեցուն փրկութեան. զի թե մեքենեաց հակառակ Ադամա կորստեանն, առաւել եւս արուեստեցից վասն ամենեցուն կենաց. բանիւք նենգութեամբն խաբեաց զԱդամ, բանիւք աստուածունաւք խաբեցից զնենգաւորն. Հայր, եթե կար. անց. բաժակս։ 30 Եթե ոչ ձկնորսն, յորժամ ընկեսցէ զկարթն ի ծով, երբեմն թողացուցանէ զկարթն եւ երբեմն իբրեւ փախուցեալ զորդնն ցուցանէ՝ ձեռամբ ձգելով, ձկունքն ոչ յարձակին ի վերայ. շուրջ եդի կարթիս իմոյ աստուածութեանս զորդն մարմնոյն, կախեցի զկարթն ծածկաբար որդամբ մարմնոյս ի խորս աշխարհիս այսորիկ. եթե ոչ որդն իբրեւ զորդն շարժիցի, զոր պարտ է ինձ որսալ՝ ոչ յարձակի ի վերայ։ 31 Արդ, պարտ է եւ արժան է ինձ իբրեւ զորդն ձեւանալ եւ խաւսել. վասն զի՝ Ես որդն եմ, եւ ոչ եմ մարդ. նա ի վերայ դիմեսցի եւ մերձեսցի ի կարթն, եւ ձգեցից յինէն, եւ գտցի զգրեալսն Յոբայ՝ Ածցես զվիշապն կարթիւ. եղէց իբրեւ զկարթ փախուցեալ ի մահուանէ եւ ասացից. Տրտում է անձն իմ մինչեւ ի մահ. ասացից. Հայր, եթե կարողութիւն է, անցցէ բաժակս այս։ 32 Լսելով զբանս զայս՝ խնդա եւ ուրախ լինի, եւ ճեպի զհակառակ ինձ գործել. զի յորժամ լսէ. Հայր, եթե կարողութիւն է անցանել բաժակիս, զուարճանա, եւ զինչ ասէ յինքեան. եւ սա մարդ է. կլի զԱբրահամ եւ զԻսահակ եւ զՅակոբ եւ զհայրապետս եւ զմարգարէս, կլից եւ զսա. զի ահա իբրեւ մարդ զարհուրի, մարդ է, կլից զսա. կլցէ զիս իբրեւ զմարդ, եւ գտցէ յորովայնի իւրում զիս իբրեւ զԱստուած գործեալ։ 33 Հայր, եթէ հնար է, անցցէ բաժակս. կլցէ իբրեւ զանգուած մարմնոյ, եւ գտցէ իբրեւ զանշէջ կայծակն զաստուածութիւնս, որ դժնդակապէս ի ներքս այրիցէ. քանզի՝ Հուր եկի արկանել յերկիր. խաւսեցայ իբրեւ զգառն, ոչ կամիմ, եթէ տեսցէ նա փայլատակեալ զսուսեր աստուածութեանն, զի մի փախիցէ գայլն. կլցէ զիս իբրեւ զգառն, եւ ի ներքոյ երեքսայր սրովն խոցեցից զնա. զի ոչ եկի խաղաղութիւն արկանել նմա, այլ սուր. խաւսեցայ իբրեւ զգառն, ոչ կամիմ, եթե տեսցէ զծածկեալ հովիւս զԱստուած ի գառին մարմինս. ոչ ախորժեմ յայտնել զհովիւս, զի մի փախիցէ գայլն, այլ խաւսեցայ իբրեւ զգառն, որ ոչ ունիցի հովիւ, զի եղիցի՝ Իբրեւ զմարդ առանց աւգնականի. կլցէ զիս իբրեւ զգառն, եւ ի ներքոյ հովիւս բրով խորտակեցից. ծամեսցէ զիս իբրեւ զհատ մանանխոյ, եւ գտցէ զդժնդակութիւն աստուածութեանս, որ դժնդակապէս զնա չարչարեսցէ. ծամեսցէ զիս իբրեւ զմարդ, եւ գտցէ զկարծր վէմն, որ յոգնապէս զնորա զատամունսն փշրեսցէ, զի ուսցի մի եւս ծամել զմարդիկ, եւ լցցի գրեալն. Աստուած խորտակեսցէ զատամունս նորա ի բերանս նորա։ 34 Հայր, եթե կարողութիւն է, անցցէ բաժակս. եթե գիտէր, որպիսի է բաժակս, յորմէ ես պատճառեմ հրաժարելովս, նա արդեւք անցանել. վասն զի հակառակ նորա է, նմայ է խոցոտիչ եւ իմոցն փրկութիւն։ 35 Յորժամ կլցէ, յայնժամ գիտասցէ զոր եկուլն, յայնժամ տեսցէ վասն իմ զարեգակն խաւարեալ, յայնժամ դառնասցի եւ գտցէ զգրեալն. Դժոխք ի ներքուստ դառնացան ի պատահելն քեզ։ 36 Մի գայթակղեսցեն զքեզ բանքս այսոքիկ. իմաստութեամբ ասեմք, անսայցէք եւ տեսէք զկատարումն բանիս, եւ յայնժամ զարմասջիք ընդ իմաստութիւնս բանիս. կարծէ յիմարութիւն լինել զարուեստ իմ, եւ ոչ գիտէ թե՝ Յիմարն Աստուծոյ իմաստնագոյն է քան զմարդիկ. վարկանի ի բանիցս տկար զիս գոլով, եւ ոչ ճանաչէ եթե՝ Տկարն Աստուծոյ զաւրագոյն է քան զմարդիկ. ոչ գիտէ նա, թէ ես ըմպեմ զբաժակն, եւ նա ըմպեսցէ եւ թմբրեսցի, եւ իմքն զար[թ]իցեն։ 37 Այժմ զուարճանայ՝ լսելով զայսպիսի բանս խոնարհութեամբ. բայց յորժամ կլանիցէ զիս, յայնժամ տեսցէ, զի վէմք պատառին, եւ զշիրիմս եւ զգերեզմանս բացեալ, եւ զինքն երգիծեալ, եւ զմեռեալսն ի բաց վազեալս եւ յերկինս խայտացեալս. յայնժամ զղջասցի եւ ողբասցէ որովք այժմ զուարճանայր բանիւք. ոչ գիտէ, եթե զոր հաստատէ՝ զորոգայթն իւր կազմէ, եւ ինքն անգանի, ըստ գրեցելոյն. Գուբն, զոր փորեաց եւ պեղեաց՝ ի նոյն անգցին. ոչ գիտէ, եթե զոր հանդերձեալն է կազմել զխաչն՝ ինձ առագաստ է եւ նմա խաչ, ինձ հարսնարան եւ նմա մահ. ո՜ բաժակ՝ սատանայի խոցոտիչ, մեղաց խուսող, մեղաւորաց հաշտարան, անմահութեան աղբիւր. բաժակ՝ կենաց գործաւնեայ. Սակայն ոչ որպէս ես կամիմ, այլ որպէս դու։ 38 Ծանեաւ թշուառականն, եթե որքան ինչ ասացին եղեւ. լուաւ յինէն յասելն. Գոհանամք զքէն, Հայր, զի յամենայն ժամ լուար ինձ, եւ ես գիտէի, եթե յամենի լսես ինձ. այժմ յաղաչելս իմում անցանել բաժակին, թոյլ լիցի յիրս խաչին՝ զաղաւթից իմոց զկատարումն յերկուանալի առնես, եւ ասեմ. Բայց ոչ որպէս ես կամիմ, այլ որպէս դու. Հաւրն իմոյ ընձեռեմ զիշխանութիւն՝ դնել զանձն իմ, եւ իշխանութիւն ունիմ առնուլ զնա. թաքուցանեմ զաստուածութեանս իմոյ զպատիւ, տերեւաւք բանիցս ծածկեմ զաստուածական բանս աստուածութեանս՝ բանիւք մարդկայնովք, եւ ասեմ. Բայց ոչ որպէս ես կամիմ, այլ որպէս դուդ։ 39 Ոչ գիտէ կոյրն, եթե իմ կամք եւ Հաւրն մի են, եւ զոր ունի Հայր՝ իմ է, եւ՝ Ես եւ Հայր իմ մի եմք. սակայն՝ ոչ որպէս ես կամիմ, այլ որպէս դու. կախեցից զհատ ցորենոյն, եւ յորժամ կլցէ զիս, տեսցէ զինքն յերեքկին լարոյն դառնապէս խեղդեալ։ 40 Այլ թերեւս ասիցէ ոք արդեւք ի լսողացն. եւ արդ Քրիստոս խաղ արար զսատանայ, եւ կամ արժան իցէ նմա խաղալ. առ որ ասեմք. ընթերցիր զԳիրս, եւ գտցես զնոյն ինքն Հայրն, որ ասէր Մովսիսի. Տեսեր, որքա՜ն խաղացի Եգիպտացովքն. նոյնպէս եւ Տէր խաղաց Սատաելիւ դիւաւքն։ 41 Վասն զի պարտ եւ արժան էր նմա իբրեւ անմտի խաբեալ լինել, որ մեծաբանէրն եւ ասէրն. Զաւրութեամբ արարից եւ իմաստութեամբ ձեռաց իմոց բարձից զսահմանս հեթանոսաց, եւ զաշխարհս բովանդակ իբրեւ զբոյն առից եւ իբրեւ զմնացեալ ձուս բարձից, եւ ոչ ոք իցէ, որ ընդդէմ ասիցէ ինչ ինձ։ 42 Արդ, պարտ էր նմա խաղ լինել եւ դիւաց նորա, զի ցուցցէ զայնպիսի պանձացեալսն քան զմանգունս եւս անմտագոյնս, յաղագս որոյ ոչ ճանաչեին զոր առնեինն. Զի եթե էր ծանուցեալ, ոչ արդեաւք զՏէրն փառաց ի խաչ հանեին։ 43 Ձայնէ եւ մարգարէն յաղագս վիշապին այնորիկ, եւ զի խաղ լինելոց էր՝ ասէր. Զվիշապն, զոր ստեղծեր, խաղալ նովաւ։ 44 Այլ զի մի յաւէտ երկայնելով զբանս՝ կարծիցեմք խափանել որք զկնի մեր կամին պայծառագոյնս զիմաստ Գրոցն ընձեռել, աստանաւր լռութեամբ զբանս մեր անփոփեմք. վասն զի յառաջ մատեալք ասելոյն զայս զգլուխ, ոչ իբր կարողք անկարաւտաբար ասել, այլ ըստ մերում կարողութեան ասել եւ պատճառս տալ ուսումնասիրացն. քանզի՝ Տուր պատճառս իմաստնոյն, եւ իմաստնագոյն լիցի։ 45 Եւ դուք, սիրելիք, ի Գրոց ընտրելով՝ ի հաւասարութիւն յառաջասացելոցդ մեծապէս պիտացուցէք զդժուարատեսանելի միտսդ. զի ոչ երկչոտութեան աղագաւ Տէր մեր, որպէս ասացաք, աղաւթեաց բաժակին անցանել, այլ աստուածային իմն տնաւրէնութիւն. զի իմոց սուղ բանիցս եւ յիմաստիցդ եւ ի ձերոց աշխատութեանցդ փառք Քրիստոսի վերառաքեսցին, այժմ եւ միշտ եւ յաւիտեանս յաւիտենից, ամէն։1 Երանելոյն Յովհաննու Ոսկեբերանի, եպիսկոպոսի Կոստանդինուպաւլսի՝ ի մեկնութենէ Եսայեա մարգարէի, ի բանէն՝ Եւ բղխեսցէ։    2 Ամաչեսցեն հերձուածողքն, որ հրայերէն կամեին տեսանել զսուրբ Գիրս. Հոգի խորհրդոյ եւ զաւրութեան, հոգի գիտութեան եւ աստուածպաշտութեան, եւ այլք երկիւղ եւս յաւելուն, եթե՝ Լցցէ զնա հոգի երկիւղիւ Աստուծոյ. Ակիւղաս եթե՝ Հոտոտեսցի նա երկիւղիւն Տեառն. Սիմաքոս եւ Թէոդիտոն եթե՝ Հոտոտեսցի երկիւղիւն Տեառն։ 3 Եւ արդ, ընդէր լնուցու Հոգւովն զԱստուած՝ գրեսցուք. եթէ ի Հաւրէ երկնչեսցի, որպէս եւ դուք հայհոյէք, Հոգովն եւս զինչ կարաւտէր, զոր դուքդ իսկ ասէք, թե փոքր է քան զնա. այլ վասն մեր յիւր շնչական եւ ի մարմնական մարմինն ընդունի զհոգին՝ զիմաստութեանն եւ զհանճարոյ, եւ զգիտութեան եւ զաստուածպաշտութեան, զի մեզ ինքեամբք ցուցցէ զաւրինակն, եթե մեք կարաւտ եմք այնպիսի պարգեւաց Հոգոյն Սրբոյ Աստուծոյ, եւ ոչ նմա, որ Տէրն, կարաւտ ինչ իցէ Հոգի ընդունելոյ. այլ նմա երեւելով՝ մեզ լիցի երախտիք։ 4 Զի որպէս մարդն լինելով՝ ոչ եթե կարաւտ ինչ էր, եւ վասն այնորիկ եղեւ մարդ, այլ զի ի մարդ լինել արասցէ զմարդիկ որդիս Աստուծոյ, նոյնպէս եւ յընդունել զՀոգին ոչ եթե իբրեւ զկարաւտ ոք ընկալաւ, այլ զի կարաւտելոց ինքեամբ բաշխեսցէ զպարգեւս Հոգոյն։ 5 Զի թէ ամենայն ինչ Հաւր նորա է, որպէս եւ ասէն իսկ. Ամենայն ինչ, որ իմ է՝ քո է, եւ որ քոյ է՝ իմ է, յայտ է, թե եւ Հոգին Հաւր նորա բնակից է։ 6 Եւ որպէս զանձն եդ վասն խաշանց իւրոց, նոյնպէս եւ զՀոգին զիւր բնակիցն ետ կենդանութիւն աշխարհի՝ կամաւք Հաւր եւ նորին իսկ Հոգոյն Սրբոյ։ 7 Եւ ոչ ասէ, եթե մասամբ ինչ ընկալաւ զՀոգին, այլ ամենեւին ասէ՝ Լցցէ զնա Հոգի Տեառն. զի որպէս չէ ոք բաւական Հաւր, բայց միայն անձն Որդոյ, եւ ոչ Որդւոյ, եթե ոչ ծոց Հաւր, նոյնպէս եւ ոչ Հոգոյն Սրբոյ, եթե ոչ Որդի, որ նորին բնակիցն իսկ է։ 8 Հոգի, ասէ, իմաստութեան եւ աստուածպաշտութեան, եւ հանճարոյ եւ խորհրդոյ, եւ գիտութեան եւ երկիւղի Տեառն. զի ուր երկիւղ Տեառն է, անդ ամենայն ինչ է։ 9 Զի որ եցոյց յանձին զՀոգին հանդերձ ամենայն պարգեւաւք, յայն սակս եցոյց, զի յերկիւղ աստուածպաշտութեան մերձեցուսցէ զմեզ. զի զանձնէ ոչ երբեք ասաց, եթե ես երկեայ ի քէն, այլ թե ես սիրեցի զքեզ. քանզի Որդոյ սէր վայել է, եւ ոչ երկիւղ։    10 Նորին Յովհաննու՝ ի Սաղմոսաց մեկնութենէն, ԺԵ. Սաղմոսէն՝ Պահեա զիս, Աստուած իմ։    11 Որչափ ինչ մարմնեղէն դիմաւք ասեն Գիրք զՔրիստոսէ, վասն մերոյ վարդապետութեան ասեն, ոչ վասն բնութեան աստուածութեանն. քանզի եղեալ Որդին Աստուծոյ մարդ՝ զամենայն ինչ ըստ մերում բնութեանս ասէ եւ խաւսի, եւ իւրով մարմնովն առնէ պատասխանի։1 Նորին Յովհանն[ու]՝ ի Մեկնութենէ աւետարանին Մատթէոսի գլխոյն, ի բանէն՝ Իբրեւ ել Յիսուս ի կողմանս Փիլիպպեցւոց, որ կոչի Կեսա[րա]ցոց։    2 Յայնժամ ասէ ցաշակերտսն. Եթե ոք կամիցի զկնի իմ գալ, ի բաց ուրասցի զանձն իւր եւ առցէ զխաչ իւր, եւ եկեսցէ զհետ իմ։- 3 Յայնժամ, երբ. յորժամ Պետրոս ասաց. Քաւ լիցի, մի լիցի քեզ, եւ լուաւ՝ Երթ յետս, սատանայ. իսկ աստ յաճախագոյնս արկեալ ի կիր՝ ոչ միայն յինքն հարկանէ զբանն, թե պարտ է մեռանել, այլ ի նոսա. քանզի այնպիսի են շնորհք իրացն, զի եւ առ ձեզ իսկ, ասէ. չկամելն մեռանել կարի դժնդակութիւն է, եւ հանապազ նմա պատրաստական կալ՝ կարի լաւութիւն է։ 4 Եւ թուի թե՝ մի ինչ իցէ, զոր ասացն, այլ երեք բանք են. եթե՝ ուրասցի զանձն իւր, եւ թե՝ առցէ զխաչ իւր, եւ թե՝ եկեսցէ զկնի իմ։ 5 Եւ իբրեւ երկեցոյց [ահ]աւորաւքն, ապա եւ բարկութեան ճառիւքն մխիթարեաց. զի՝ Գալոց է Որդի Մարդոյ փառաւք Հաւր իւրոյ, հանդերձ հրեշտակաւք իւրովք, եւ յայնժամ հատուսցէ իւրաքանչիւր ըստ գործս իւր։ 6 Տեսանես, որպէս մի փառքն են Հաւր եւ Որդոյ, եւ եթե փառք մի իցեն, ապա եւ կարի յայտ իցէ, եթե եւ տէրութիւնն մի իցեն։    7 Ամէն ասեմ ձեզ, զի են ոմանք ի սոցանէ, որք մի ճաշակեսցեն զմահ, մինչչեւ տեսցեն զՈրդի Մարդոյ եկեալ արքայութեամբ եւ փառաւք իւրովք։ 8 Քանզի բազում ինչ զվշտացն ճառեաց, եւ զմահուանէ եւ զչարչարանաց իւրոց յայտնէր եւ ցուցանէր նոցա, զի մի այնուհետեւ ընդ իւրեանց եւ մի ընդ նորա մահն տրտմեսցին։ 9 Եւ արդ՝ առեալ զգլխաւորսն, հանէ ի լեառն մի բարձր առանձինն, եւ յայլակերպս եղեւ առաջի նոցա, եւ լուսաւորեցան երեսք նորա իբրեւ զարեգակն, եւ հանդերձ նորա եղեւ սպիտակ իբրեւ զլոյս, եւ երեւեցան նոցա Մովսէս եւ Եղիա, որ խաւսեին ընդ նմա։ 10 Զնոսա, որք երկու իրաւք պայծառագոյն քան զայլսն եին ի հնումն, ածէ ի մէնջ։ 11 Եւ միւս եւս պատճառէ՝ ասելով, զի դու ուսանիցիս, եթե մահու եւ կենացն Տէր է, եւ զվերինսն եւ զներքինս առհասարակ ունի ընդ իշխանութեամբ. վասն այնորիկ զմինն վախճանեալ եւ զմիւսն չեւ եւս այնպիսի ինչ չարչարեալ ի մէջ ածէ։ 12 Եւ զհինգերորդ պատճառսն աւետարանչին յայտնեալ է, զի մխիթարեսցէ զՊետրոս եւ զայլսն, որք ի չարչարանացն զանգիտեին, եւ զարթուցանէ զմիտս նոցա։ 13 Եւ եկեալ Մովսիսեանցն՝ չկային, ասէ, լուռ, այլ խաւսեին վասն փառաց, զոր կատարելոցն էր յԵրուսաղէմ, այսինքն՝ զչարչարանսն եւ զխաչն, զոր միշտ փառս կոչէ. Ահա ամպ մի լուսաւոր հովանի եղեւ ի վերայ նոցա, ձայն եղեւ յամպոյն եւ ասէ. Դայ է Որդի իմ սիրելի, ընդ որ հաճեցայ, դմա լուարուք. եւ իբրեւ բարբառն եկն, նոքա անհետ լինեին։ 14 Եւ զինչ ասիցէ բարբառն. Դայ է Որդի իմ սիրելի. եւ եթե սիրելիս իցէ, զի այդչափ զանգիտես, Պետրէ, պարտ եւ պատշաճ էր քեզ յանձնէ իսկ ի վաղուց հետէ եւ զաւրութեանն գիտակ լինել եւ առ յարութեանն հաստատուն. բայց քանզի չառեր ի միտ, գոնեայ ի Հաւր բարբառոյն քաջալերեաց. զի եթե զաւրաւոր իցէ Աստուած, որպէս եւ է իսկ, կարի իսկ յայտ է, եթե եւ Որդին այնպիսի է։ 15 Եւ արդ մի ինչ զանգիտեր ի չարչարանացն. ապա եթե չեւ ինչ վստահ լինիցիս, գեթ զայն ածջիր զմտաւ, զի եւ Որդի եւ սիրելի Որդի. Դա է, ասէ, սիրելի իմ Որդի. եթե սիրելի իցէ, ապա չէ պարտ զանգիտել, քանզի ոչ ոք սիրիցէ զՈրդի եւ տարապարտ երաշխի տայցէ։ 16 Եւ արդ, մի ինչ խռովիցիս. զի թեպէտ եւ բիւրապատիկ սիրիցես, ոչ այնչափ ինչ սիրեսցես, որչափ ծնաւղն ինչ սիրեսցէ. ընդ որ հաճեցայդ, ասէ, որ զի ծնաւն սիրէ. այլ զի հաւասար նորին է ամենայնիւ, եւ համակամ, համատիպ, եւ այնու իսկ երեւի կրկին սէրն, մանաւանդ թե երեքկին իսկ. զի Որդի է, եւ սիրելի Որդի, եւ ընդ նա եւ եթ է հաճեալ. եւ զինչ է՝ ընդ նայն հաճեալ, որպէս զի ասիցէ, թե ի նա հանգուցեալ եմ, եւ վասն այնորիկ ամենայնիւ նորին զուգական եւ նորին համեմատ եւ ընդ նմին միաբան, եւ կամք նորա՝ եւ Հաւրն. եւ կա մշտնջենաւոր մի Որդի ընդ միւս Ծնաւղին։ 17 Դմա, ասէ, լուեսջիք. որպէս զի եւ ի խաչ կամիցէ ելանել, մի ինչ ընդդէմ դառնայցէք։ 18 Եւ իբրեւ լուան զայս, ասէ, անգան ի վերայ երեսաց իւրեանց եւ երկեան յոյժ, եւ մատուցեալ Յիսուս՝ բուռն եհար զնոցանէն եւ ասէ. Մի երկնչիք. ամբարձին զաչս իւրեանց, եւ ոչ զոք տեսին, բայց միայն զՅիսուս. զմտաւ ած, զի ի խաչ ելանելոց էր Քրիստոս, վասն իւր ուրախ էր եւ վասն խաչահանուացն տրտում էր։ 19 Նոյնպէս եւ մեզ պարտ է լինել. որչափ զրկիցիմք, զզրկիչսն աշխարեսցուք. զի մեզ անդի բազում բարութիւնք են, եւ նոցա հակառակն։    20 Նորին, ի բանէն՝ Իբրեւ ելանէր յԵրուսաղէմ։    21 Յայնժամ մատեան որդիքն Զեբեդեայ եւ խնդրեին զգահերէց գլխաւորութիւնն. Կամիմք, ասեն, զի մի ընդ աջմէ քումմէ, եւ մի ընդ ահեկէ նստիցիմք։- 22 Կարէք, ասէ, զբաժակն ըմպել, եւ զմկրտութիւն կոչել զմահն. զի ցուցցէ՝ որչափ սրբութիւն լինելոց է ի չարչարանացն նորա ամենայն աշխարհի. եւ նոքա ասեն. Կարեմք. առ յաւժարութեանն վաղվաղակի յանձն առնուին. եւ չեւ եւս իմացան զոր ասացն, այլ ակն ունեին լինել զոր խնդրեինն։ 23 Իսկ նա զինչ. Զբաժակն ըմպիցէք եւ զմկրտութիւնն, զոր ես մկրտելոց եմ, մկրտեսջիք. բայց նստուցանել ընդ աջմէ եւ ահեկէ ոչ է իմ տալ, այլ որոց պատրաստեալ իցէ ի Հաւրէ իմէ։ 24 Յայնժամ տասունքն բարկացան ի վերայ երկուցն. եւ առ այն զինչ Քրիստոս. կոչեաց զնոսա առ ինքն եւ ասէ. Հեթանոսաց իշխանք իւրեանց տիրեն, եւ առ իս որ կրտսերն է, նա է երեց. եւ զի ոչ վայրապար ինչ ասեմք զայս, արդեամբքն իսկ, զոր առնիցեմք եւ չարչարիցեմք, առնուցուք աւրինակ զբանիցդ, զի եւս մեծամեծս արարի. զի թագաւոր եմ վերին զաւրութեանցն, յանձն առի լինել մարդ եւ արհամարհել եւ թշնամանել, եւ չհամարեցայ զայն ամենայն բաւական, այլ եւ ի մահ եւս եկի. վասն որոյ եւ ասեի իսկ, եթե որպէս՝ Որդի Մարդոյ ոչ եկն պաշտաւն յումեքէ առնուլ, այլ պաշտել եւ տալ զանձն իւր փրկութիւն փոխանակ բազմաց։ 25 Եւ ընդ որպիսեաց ուրուք. ընդ թշնամեաց եւ ընդ ատելեացն Աստուծոյ. դու թե խոնարհեսցիս, ասէ, վասն քո խոնարհիս, իսկ ես ոչ վասն իմ ինչ, այլ վասն քո։ 26 Եւ արդ, մի ինչ կասկածեսցիս, եթե պատիւ բառնալոց է վասն խոնարհութեանն. զի որչափ խոնարհիս, ոչ այնչափ ինչ կարիցես իջանել, որչափ ինչ Տէրն քո էջ. այլ սակայն իջանելն նորա ելանել ամենեցուն եղեւ եւ փառաց նորա եւս առաւել յայտնութիւն։ 27 Զի մինչչեւ մարդն լինէր՝ ի հրեշտակացն եւ եթ ճանաչիւր. իսկ յորժամ մարդն եղեւ եւ ի խաչ ել, ոչ միայն ի փառացն չնուազեաց, այլ եւ միւսն եւս ի վերայ նորին՝ առ ի յաշխարհս ճանաչելոյ։1 Նորին Յովհաննու՝ ի Մեկնութենէ Առաքելոյն, յԵբրա[յե]ցոց թղթոյն, ի բանէն՝ Հաւատովք արար զատիկն։    2 Եւ որ ոք ասէր, թե եւ Քրիստոս տրտմէր եւ հոգայր եւ որպէս մարդ կայր յաղաւթս, ոչ դանդաղեի ասել, եթե Քրիստոս վասն աշխարհի կայր յաղաւթս եւ վասն անհաւատիցն տրտմէր եւ հոգայր, եւ ոչ վասն անձին ինչ։ 3 Քրիստոս ոչ կարաւտանայր Հաւր, այլ ճոխութեամբ առնէր զինչ կամէր։ 4 Դու նախ զայն խոստովանեայ, թե չկարաւտանայր Հաւր, ապա եւ ես ցուցից քեզ, եթե յաղաւթսն կալ զիջանելով էր ըստ մեզ։ 5 Որպէս ոք ի վարդապետաց, յորժամ զանուն գրոյն ըստ տղայական բարբառոյն ասիցէ, չասես թե չգիտաց. յորժամ հարցանիցէ, թե՝ ուր է այս նիշ գիր, չասես եթե՝ անտեղեակ է։ 6 Ոչ առ կարաւտութեան ինչ կայր յաղաւթս, այլ վասն զմեզ յորդորելոյ ի հանապազորդ յաղաւթսն. առ մերոյ աւրինակի էր ամենայն խոնարհութիւն նորա, եւ զիւր ինչ հայցուածս լնոյր ի Հաւրէ, զի չէր ինչ նմա հարկ ի խաչ ելանելն. եթե չէր կամեցեալ, ոչ էր խաչեալ, այլ կամեցեալ փրկել զմեզ՝ ինքնական կամաւք խաչեցաւ։1 Երանելոյն Եւսեբէի եպիսկոպոսի Եմացոյ՝ ի խաւսիցն, որ յԵրուսաղէմ, վասն հաւատոց՝ ի Չարչարանաց ճառէն, ի բանէն՝ Իսկ զչարչարանացն լռել ինչ պարտիցիմ։    2 Գրեալ է՝ Յետ պատառոյն եմուտ սատանայ. ոչ եթե հացն զաւրացոյց ի նմա զկամս թշնամոյն, այլ շնորհքն յանդիմանեցին զանարժանն իբրեւ զչար արժանաւոր. երթեալ մատնէր այնուհետեւ ի չար որս՝ յանձին կորուստ, եւ ոչ եւս լսէր, թե մի արասցես, այլ թե՝ Զոր առնելոց ես արա վաղվաղակի. պատրաստ ես ամենայնի ամենեւին։ 3 Եւ ոչ էր Յիսուս մարմնով աստ ի ներքս, այլ արտաքոյ. փութայր մտանել այսր, զի հաստատեսցէ, կանգնեսցէ նշանակ յաղթութեան, զի աստ խայտառակեալ կշտամբեսցէ զթշնամին եւ սկիզբն փրկութեան արասցէ աշխարհի. աշակերտքն արգելուին, եւ նա ոչ անսայր, թեպէտ եւ բազում անգամ խոյս տայր, ոչ զանգիտեալ կամ երկուցեալ, այլ ժամանակի սպասեալ. ոչ զի զժամանակս խտրեսցէ, այլ զի խորհուրդն, յորում ժամանակս կատարեսցի՝ զատիկ ընդ զատկի, զենումն ընդ զենման. զի գառնն փոխանակ ոչխարաց մատնիցի, արիւն ընդ արեան, փայտ փոխանակ փայտի։ 4 Մինչ ոչն սպանանեին՝ խայտայր. յորժամ իմացաւ, ժամանակն արգուին, եւ ոչ անսայր. մի ինչ զանգիտել եւ մի ինչ խռովել ընդ ճառս չարչարանացն. մի ումեք ասել, որպէս Պետրոսն ասաց թե՝ Քա՜ւ լիցի քեզ, Տէր. զի մի լուիցէ թե՝ Երթ յետս, սատանայ. զի որ ընդ չարչարանս Քրիստոսի դժկամակ լինի, զմահն սատանայի ոչ կամի։ 5 Մատնիչքն ելեալ ի խնդիր իբրեւ զմատնիչ, եւ նա երթեալ կայր կազմ՝ ոչ ի զանխուլ տեղիս, այլ զոր եւ մատնիչն ճարտար գիտէր. առ ձեզ է տեղին, եւ զինչ ինչ այն, որ ոչ առ ձեզ իցէ. եւ մաւտ ի տեղին, զոր դուքն այլում ցուցանէք, եկեալ հասանէր մատնիչն. բազում ամբոխ ունել եկեալ որդին սատանայի իւրով հարբն՝ չարութեամբ։ 6 Քանզի նա առ Ադամ իբրեւ զբարեկամ մատեաւ, եւ մատուցանէր իբրեւ զգործ թշնամոյ. իբրեւ զմարդ խաբեաց, պատրեաց եւ յաղթեաց, եւ սա զնենգութիւնն համբուրելովն թաքուցանէր, այլ յանդիմանեալ կշտամբէր. Համբուրելով, ասէ, եկիր մատնել. չհրաժարեմ, արայ զոր կամիսդ. դու քեզէն եղեր պատճառ չարեաց. զայս առ մատնիչն, եւ յունաւղսն ասէ. Զո խնդրէք.- ԶՅիսուս Նազաւրացի.- Ես եմ, ասէ. չհրաժարեմ, չփախչիմ, քանզի յայդ եկի եւ ի սոյն ծնեալ եմ. եւ ընդ բարբառելն զարկան առհասարակ մատնչաւն հանդերձ զգետնի, զի յայտնի լիցի, թե կամաւ եկն յունել. զի եթե բարբառոյն չհանդուրժեցին, զիարդ կարեին ակամայ ունել։ 7 Լային դստերքն Երուսաղեմի ի դէպ ժամանակի, եւ ոչ գիտեին՝ զո արժան է լալ. Լացէք, ասէ, զձեզ եւ զորդիս ձեր, մի զիս. զի ես զոր ինչ կամեցայ՝ զայն կատարեմ։ 8 Ճառէ ոք զմեր փրկութենէն ուրախութեամբ ելեալ Յիսուս երթայր ի մէջ երկուց աւազակաց, զի կատարեսցէ զայն, թէ՝ Ընդ [ան]աւրէնս համարեսցի. երախտաւորն ընդ աւազակս, անմեղն ընդ մեղաւորս՝ բարիոք եւ գեղեցիկ եին խառնուրդքն, եւ աւր խաչելութեանն՝ աւր յանցանացն Ադամայ։ 9 Ի վեցերորդ աւուրն ստեղծաւ Ադամ, ի նմին աւուր յանցեաւ. հնազանդ եղեւ Յիսուս կրել զչարչարանս, զի յորում ժամու պարտեցաք, ի նմին եւ յաղթեսցուք։ 10 Փայտ ի դրախտին՝ փայտ խաչի. անդ կին, որով մեղք մտին յաշխարհ, եւ աստ կոյս, որ կայր եւ լսէր՝ Սա մայր քո։ 11 Ձգեաց Ադամ յայսմ աւուր չարաչար զձեռն իւր, պարզեաց եւ Յիսուս գեղեցիկ զսուրբ բազուկն. Ադամ մերձեցաւ ի ծառն եւ փայտն չարաչար, եւ Յիսուս բեւեռեաց զոտս եւ զձեռս ի խաչին. բարիոք Ադամ առ ցանգութեանն ճաշակեաց զպտուղ ծառոյն, եւ Քրիստոս ճաշակեաց զքացախ եւ զլեղի դառնութեան։ 12 Ադամ լուաւ եթե՝ Փուշ եւ տատասկ բերցէ քեզ երկիր, եւ Յիսուս պսակ ի փշոց ընկալաւ. Ադամ ընկալաւ անէծս, եւ Յիսուս աւրհնեալ ընդ այլոց անիծից՝ կախեցաւ իբրեւ զանիծեալ զփայտէ. իրք կարեւորք, զի ուսցուք, թե որպէս մարդիկ մեռանին, եւ որպէս Աստուած կամաւք, եւ ոչ ակամա մեռանի։ 13 Որ ընդ բնութեան կարեաւք եին՝ նոցա բարձքն խորտակեցան, զի ըստ բնութեանն նոյնպէս եւ զմահն կրեցին. իսկ որ իշխանութիւն ունէր դնել զանձնն, եւ նա ոչ էր ըստ բնութեան կարեաւք. որպէս ի կուսէն կամաւ, եւ ոչ ակամայ՝ առ մարմին, նոյնպէս ի խաչին կամաւ, եւ ոչ ակամայ՝ արար որոշումն իւր հոգոյն ի մարմնոյն. Հայր, ասէ, ի ձեռն քո աւանդեմ զհոգի իմ։ 14 Եւ ոչ ամբարշտացն, զոր վերն ի վայրն պարսաւեն՝ այն են զարմանք, զի կամաւ եւ ոչ ակամայ մեռանի, այլ եթե ցաւոց բռնութեամբ, կամ այլ ուրուք հարկաւ. իսկ որ ինքն հրաման տացէ մահու, յորժամ ինքն կամաւ արձակէ զհոգին, եւ արդ, իցէ արդեւք Միածին յամենայնի. զի որպէս ի Հաւրէ միայն ծնաւ եւ ի Կուսէ ըստ մարմնոյ ծննդեանն, նոյնպէս եւ ի մահուանն միայն՝ կամաւ, եւ ոչ ակամա մեռաւ։    15 Նորին Եւսեբի, առ որ ասենն եթե՝ Ընդէր Քրիստոս մարմնով երեւեալ. ի բանէն՝ Մի ոք ասիցէ, եթե ընդէր եկն Քրիստոս։    16 Մի զերախտաւորութիւն մարդասիրութեանն ապախտ համարել. մի զի վասն մեր անսայ լինել մարդ՝ արհամարհիցեմք զբնութիւն աստուածականս։ 17 Հայիս ի ծառայական կերպարանս, այլ տես զնորին զաստուածագործ զսքանչելիսն. հայիս ի մեռեալն, այլ տես նորին յարուցեալ զմեռեալն չորեքաւրեայ. հայիս քաղցեալ, այլ տես նորին յագեցուցեալ զբանակս հազարաւորս։ 18 Հայիս, որ չոգաւն ի հարսանիսն, այլ տես նորին փոխեալ զջուրն ի գինի՝ իբրեւ զԱստուած. հայիս ննջեալ ի նաւին, այլ տես նորին սաստեալ ալեացն եւ կարկափեցուցեալ. հայիս ընդ այն, որ յերկրին գնայր, այլ զարմացիր ընդ նորին, զի ի վերայ ալեացն շրջէր։ 19 Հայիս ընդ այն, որ ետ հարկս, այլ տես զայն, որում ծովն հարկատու լինէր իբրեւ Տեառն. հայիս ընդ մկրտելն ի Յովհաննու, այլ լուր՝ ով ինչ Յովհաննէս զնմանէն, եթե՝ Որ ի վերուստն եկեալ է, նա ի վեր է քան զամենայն. ոչ քան զիս միայն, այլ եւ քան զամենայն. ոչ քան զհրեշտակս եւ զհրեշտակապետս միայն, այլ եւ քան զամենայն երեւելիս եւ աներեւոյթս։ 20 Լսես, եթե ծնաւ իբրեւ զմանուկ, այլ եւ զայն իմացիր, զի ի Կուսէ եւ կուսական ծնունդն. եւ թեպէտ եւ խանձարրապատ եղեւ եւ ի մսուր եդաւ, այլ աստղն իբրեւ Տեառն յերկնից գուշակէր։ 21 Եւ թեպէտ ի Հերովդէէ խնդրեցաւ սպանանել, այլ եւ ի մոգուցն առնոյր պատարագս եւ երկրպագութիւնս։ 22 Եւ թեպէտ աճէր եւ զարգանայր հասակաւ իբրեւ զմարդ, այլ մտեալ յիւր տաճարն՝ ուսուցանէր զվարդապետսն աւրինաց իբրեւ զԱստուած։ 23 Եւ թեպէտ գայր առնուլ կնիք ի Յովհաննէ, այլ լսէր ի նմանէ. Ինձ պիտոյ է ի քէն մկրտիլ, եւ դու առ իս գաս։ 24 Եւ թեպէտ եւ մտանէր ի տունն մեղաւորաց, այլ ոչ ինչ առյարէր ի նա պղծութիւնքն՝ առ ամենասուրբն։ 25 Եւ թեպէտ եւ մերձեցաւ ի կինն մեղաւոր, ոչինչ հպեցաւ առ նա մեղքն, այլ եւ բազմապատիկ ի մեղացն առնէր հալածականս ի մեղաւորացն զաւրութիւն նորա։ 26 Եւ թեպէտ ունեին եւ կապեին, զի կանխասացն կատարեսցի, կամեցաւ, եւ կալան. յաւժարեցաւ, եւ կալան եւ ածին. վկայէ բարբառն, որով յետս երթալովն զարկան զգետնի. ոչ եթե յերկինս ելին եւ կալան, այլ ինքն կամեցաւ եւ եկն յերկիր ի կալանս. կալան՝ ոչ իբրեւ զպարտեալ եւ զյաղթեալ, այլ զինքնակամն յաւժարեալ՝ ըստ յառաջագոյն ասացելոցն։ 27 Կալեալն յաղթէր, կապեալն ունէր. հարկանեին, զի զոր ինքն ասաց կատարեսցեն. խաչեին՝ զկամեցեալն, խաչեին՝ զյաւժարեալն, որ բանիւք եւ արդեամբք յառաջագոյն գուշակեալ։ 28 Հայեին ի խաչն խաչհանունքն, դղրդեին ամենայն արարածք, երկինք սգային, արեգակն խաւարէր, աւդք մթանային, երկիր շարժէր, վէմք պատառեին, գերեզմանք բանային, մեռեալք յառնեին, հոգին զվարագոյրն պատառէր եւ վերանայր։    29 Պիտառէ այսմ խորհրդոյս երանելին Կիւրեղ Աղեքսանդ[ր]ացի եպիսկոպոսն, զոր գրէր առ Թէոդորիտոն հերձող Կիւրոս քաղաքի՝ ԲԺ.ան գլխոյն նզովիցն եւթներորդ բանն, հանդերձ մեկնութեամբն. գտցե[ս] յիւրում տեղւոջ։ 30 Զուգակցէ ի նոյն խորհուրդն երանելոյն Փիլիքսիանոսի՝ Նարբոկայ եպիսկոպոսի, նախագրեալն ի խորհուրդն, եթե ոչ յախտիցն ընկալաւ Քրիստոս յերեւելն մարմնով՝ ԻԵ. բանէն, որ ունի զայս ինչ. Վասն զի ամենայն խաշինք հոգեւորք։1 Երանելոյն Յովհաննու Մայրագոմեցոյ՝ ի հաւատոյ բանէն։    2 Զամենայն կեանս մարմնականս՝ ի ցաւղակերպ իջիցն մինչեւ ի նստելն ընդ աջմէ Հաւր, ամենակար զաւրութեամբն է տեսանել՝ ըստ Աստուածային Գրոց, եւ ոչ տկարութեամբ, որպէս եւ ասէ մարգարէն. Եթե տկարանայցէ ինչ առաջի մնացորդաց ժողովրդեանս այսմիկ, եւ թե առաջի իմ տկարանայցէ։ 3 Քրիստոս Աստուծոյ զաւրութիւն՝ զաւրութիւն Աստուծոյ եղեւ, ի փրկութիւն ամենայն հաւատ[աց]ելոց. զաւրութիւն Բարձրելոյն հովանի եղեւ ի վերայ Կուսին՝ Աստուծոյ զաւրութեանն երեւեցելոյ մարմնով. երգեին հրեշտակք՝ որոյ յառաջ քան զարեւ էր, հրաշապէս եւ սքանչելի յամենայն երկրի. որում հովիւքն երկրպագաւղք, մոգք պատարագաբերք, որոյ փախուստն զեգիպտական աստուածսն առհասարակ տապալեաց, զՀերովդէս տղայակոտորումն՝ յորդիսն նորա, եւ զնոյն ինքն որդնատրոր դառն ախտիւ սատակեաց։ 4 Նշդեհանալովն ի Նազարեթ եւ պանդխտանալովն ի Կապփառնաումն՝ զմարգարէութիւնս լնոյր. մկրտելովն Յորդանան զվերնակամարն երկնից փեռեկէր. Հոգին Սուրբ աղաւնակերպ երեւմամբն պիտառոցէր, Հայր ի վերուստ վկայէր. Դու ես Որդի իմ սիրելի։ 5 Ի վերայ Կարապետին հրամանք Աստուածութեանն բարձրանային՝ գոչել, աղաղակել եւ զամենայն տարերքս լցուցանել աւետեաւք գալստեան Որդոյն, զորոյ զէական փառսն զաստուածավայելուչսն յերկիր երեւեցոյց։ 6 Եւ Մովսէս աւետարանէր Իսրայելի ի նա դաւանմամբն եւ ասէր. Տէր Աստուած ի միջի քում՝ մեծ եւ հզաւր. յերկնից լսելի եղեւ բարբառ նորա, եւ յերկրի եցոյց քեզ զՀայր իւր մեծ։ 7 Ըստ այսմ դիմաց եւ զաւրութեան են կարգք տնաւրէնութեանն Քրիստոսի եւ ի փորձանսն սատանայի, յոր եռամարտիկ բանազինութեամբ զԴիապաւղոսն. եւ յառնելն զջուրն գինի եւ յագեցուցանել զխումբս ժողովրդոցն դոնիւ հացիւքն. եւ ի գնալն ի վերայ ծովուն, ի սաստել ալեացն, ի սաստել դիւացն, ի բժշկել զհիւանդս, ի կենագործել զմեռեալս, եւ յամենայն գործսն, զոր արարն, ասէ աւետարանագիրն թե՝ Իշխանութեամբ էր բանն նորա. վասն որոյ եւ ասէ իսկ. Թեեւ ինձ ոչ հաւատայք, սակայն գործոցն հաւատացէք։ 8 Արդ, ըստ տեսակին եւ ըստ տարրական գոյացութեանն հաւաստեաւ գիտեմք՝ եւ ճշմարիտ մարդ է. եւ վասն Հաւր եւ Հոգոյն սքանչելեացն, զոր արար, հաւատամք, եթե նոյն ինքնն եւ Աստուած ճշմարիտ է. ամենայն գործք նորա զաւրութեամբ են։ 9 Բայց զայն ինչ, որ ոչ աստուածութեանն պատշաճի եւ ոչ մարդկութեան նորին, զայն ում աւյարեսցուք, զո արասցուք պարտ. քանզի արենաքիրտն լինել արտաքոյ է ամենայն բնութեանց, ո մարթի հաւատալ. քանզի Աստուած եւ մարդ եւ եթ գիտեմք զՔրիստոս, եւ այլ ոչինչ, եւ այս ոչ յԱստուած յարի եւ ոչ ի մարդութիւն, ոչ ի նշանս եւ ոչ ի կարիս եւ ոչ ի հաւատոյ լրութիւնս։ 10 Ահա նախ Դաւիթ իսկ Հոգովն Սրբով յայտնէ զերկիւղէն, թե պարսաւանաց մասն՝ ասելով ցԱստուած. Ատեցեր զայնոսիկ, որ պահեն զերկիւղ սնոտի. եւ Յովհաննէս ասէ. Որ երկնչի՝ ոչ է կատարեալ. եւ Եսայիաս ասէ. Յիշեա զինչ ոք եիր, եւ երկեար ի մահկանացուէ մարդոյ։ 11 Արդ, զպարսաւ երկիւղի եւ զանկատարելութեան մեք ի վերայ Քրիստոսի ոչ դնեմք, բայց միայն գովութիւն։ 12 Նոյնպէս եւ վասն տրտմութեան տեսցուք, եթե ոչ վասն իւր ըմբռնելոյն ի զբաժակ մահուն տրտմեցաւ, այլ եթե վասն անհաւատից կորստեան. առաքեալ ասէ թե՝ Որ ըստ Աստուծոյ տրտմութիւն է, ապաշխարութիւն ի փրկութիւն առանց զղջանալոյ գործէ. իսկ որ ըստ աշխարհիս տրտմութիւն՝ մահ գործէ։ 13 Արդ, յայտ է. եթե վասն իւր տրտմեցաւ՝ մահածին է տրտմութիւնն, իսկ եթե վասն աշխարհի տրտմեցաւ՝ կենսածին. անզեղջագործ փրկութեամբ եհատ զամենայն արտաւսր յերեսաց ամենայն. վասն այնորիկ ասէ սուրբն Գրիգոր. Ցանգալի եղեւ մահ մահուամբ Աստուծոյ մերոյ։ 14 Վասն այնորիկ ասէ մարգարէն. Պատուական է առաջի Տեառն մահ սրբոց իւրոց. վասն քաջութեան եւ առանց երկիւղի մեռանելոյ ասաց զմահ սրբոց յաչս Տեառն պատուական. եթե սրբոց այնքան փառաւորութիւն գործեաց առանց երկիւղի մեռանելն, որչափ եւս առաւել Որդոյն Աստուծոյ մեծ վայելուչ էր, եւ յաւէտ պատուական յաչս Հաւր՝ քաջութեամբ, առանց երկիւղի մեռանելն։ 15 Այսուհետեւ զքաջութիւնն Քրիստոսի պատմեսցուք եւ զերկիւղէ եւ զանգիտելոյ մի ճառեսցուք, զի մի հաւասարեալ գտցուք Սիմոնի եւ Սամոստացոյն, եւ նոցին նմանեաց։ 16 Ահաւանիկ երկեան աշակերտքն ի նաւին, եւ Տէրն անգոսնեաց զնոսա, վասն զի չեւ եւս առեալ էին զՀոգին Սուրբ լրութեան, ասէր. Ընդէր այդպէս վատասիրտք էք, սակաւահաւատք։ 17 Եւ Պետրոս առանց երկիւղի գնայր ի վերայ ջուրցն, եւ ի դիզանել փորձչին զկոհակաձեւ ալիսն ի վերայ նորա՝ երկեաւ, եւ ընդ երկնչելն ապա սկսաւ ընկղմել. զի երկիւղն մերկ արար զնա ի հաւատոցն. վասն այնորիկ եպերեաց զնա Տէրն եւ ասէ. Թերահաւատ, ընդէր երկմտեցեր։ 18 Արդ, յայտնի է, զի երկիւղ ի թերահաւատութենէ է, եւ ոչ ի հաւատոց, եւ որ չեն ի հաւատոց՝ հեռի են յԱստուծոյ, եւ որ հեռի է յԱստուծոյ՝ մերձ է ի Բելիար։ 19 Ապա ուրեմն հեռի է ի Քրիստոսէ երկիւղ, զի ամենեւին Աստուած է եւ տուող հաւատոց եւ յաղթող յամենայնի։ 20 Այսպէս ամենայաղթ զաւրութեամբն պատմեն աւրէնք եւ մարգարէք եւ կենդանատուր աւետարանն, եւ առաքեալքն եւ հարքն՝ զամենայն գործսն Քրիստոսի, զոր արար ի նշանս եւ զոր կատարեաց ի փրկութիւն մարդկան, եւ երկիւղ, որ զամենայն արութիւնս քաջութեանց մեղկեալ լուծանէ՝ ոչ ասացին ունել նմա։1 Երանելոյն Սեբերիանոսի սրբական եպիսկոպոսի, ի բանէ աւետարանին՝ Հայր, եթե հնար է, անցցէ բաժակս այս յինէն, ի ճառէն՝ Յորժամ մեզ, եղբարք, վասն ողորմութեան քարոզեին աւրէնքն, յորժամ վասն աղքատսիրութեան եւ հիւրընկալութեան։    2 Եւ արդ, եկեսցուք ի բանն. Հայր, ասէ, եթէ հնար ինչ իցէ, անցցէ յինէն բաժակս։ 3 Բազում խնդրով լի է բանս եւ սաստիկ ախտ բերէ հերձուածողացն՝ ոչ առ ի չարաչար ասելոյն, այլ ի չարաչար իմանալոյ զայն՝ եթե հնար ինչ իցէ։ 4 Ոմանք անվրէպ իմն առանց անցանելոյ հրամանս կարծեցին ի համբաւել ի մարմնեղէն, որ է բաշխ եւ բախտ եւ յառասպելանուն ծննդեանն հարկէ, թե այնպէս իւրաքանչիւր ումեք բաշխել ինչ իցէ ի ծննդենէն։ 5 Եւ ոմանք այլազգ թշնամանեն զպատիւ Միածնին. ծառայաբար իմն հնազանդութիւն կցեցին յՈրդոյ Հաւր. քանզի ընդ իշխանութեամբ Հաւր էր, ասեն, վասն այնորիկ ի կիր արկանէ զայսպիսի պաղատանս։ 6 Որ բան պատշաճ իցէ մեզ խնդիրս լուծանելոյ. որ միտք բաւական իցեն բա զմահաշունչ հերձուածողացն առասպելս առեղծանել. չմարթի այլ ուստեք, եթե ոչ անդստին ի ճշմարտութենէն առաւել։ 7 Ա՜ւն, առ աստուածեղէն ի բարձրութիւնս իսկ ընթասցուք, անդ՝ ի վերին Կենարարին տնտեսութիւնսն, որ զամենայնն առնէ եւ զբնաւ բարբառի, ոչ միայն ըստ պատուոյն, որ նմա վայել է, այլ ըստ տնաւրէնութեանն, որ մեզ պատշաճ է։ 8 Եւ զի կարճառաւտ կտրեցից, եւ քանզի միշտ համառաւտս սիրեմ հասանել եւ զբազումս սակաւուք առնուլ, յառաջագոյն գիտէր Կենարարն, եթե կարի կարեւոր են չարչարանքն. յառաջագոյն ճանաչէր, եթե ի փրկութիւն աշխարհի հաստատի խաչն, մահ կշտամբի եւ յարութիւն մատա[կա]րարի, եւ այնպէս գիտէր, մինչեւ յառաջագոյն ասէր աշակերտացն. Ահաւասիկ ելանեմք յԵրուսաղէմ, եւ Որդի մարդոյ մատնեսցի մեղաւորաց, եւ ձաղեսցեն զնա եւ խաչեսցեն, եւ յերիր աւուր յարիցէ։ 9 Այս բարբառ Աստուծոյ է, որ յառա[ջա]գոյն գիտէ զհանդերձեալսն. Աստուծոյ, որ նախ զփորձն գիտէ զիրացն Աստուծոյ, որ զմարդկեղէն իրս մատակարարիցէ։ 10 Անդրէն ձայնատու լինի նմա առ այս Պետրոս՝ զնդացեալ խնայեալ ի մարմինն. Քա՜ւ լիցի, ասէ, Տէր, մի լիցի քեզ այդ. եւ առ այն զինչ Կենարարն. զայրանայ ընդ տարաժամ գութն, եպերէ զնա՝ անժամխնամն. Յետս երթ, ասէ, յինէն, սատանայ. զի ոչ խորհիս զԱստուծոյ, այլ զմարդկան։ 11 Բարիոք պատահէ բանին, եւ դու քննեա, եւ դէտակն ի վերայ դիցես. զի եթե լոկ ի բանիցն ծառաեսցես, բազում ինչ խրախ տես զԿենարարին՝ ոչ միայն տկարութիւն, այլ աստանդութիւն խորհրդոց բամբասես։ 12 Ո Տէր բարերար, Պետրոս յարաժամ ըղձանայր թե՝ Քա՜ւ լիցի քեզ, Տէր, մի ի խաչ ելանիցես, եւ դու նախատեիր, եւ արդ, դու զնոյն աղաչես, որում մեղադիրն լինեիր, որ ոչ այս միայն ոչ վայել է, այլ եւ ոչ մարդոյ հաստատնոյ։ 13 Ով գովիցէ զզաւրավարն, որ յառաջ քան զպատերազմ բազում ինչ խոստանայցէ եւ մեծաւ համարձակութեամբ զթշնամիսն գոռասցէ, եւ ի խառնուրդս ճակատուն ի փախուստ դառնայցէ, եւ վատութեամբ զաւրութիւնն աղարտեսցէ։ 14 Մինչչեւ եկեալ Քրիստոս ի չարչարանս՝ զայն, որ քաւէրն զնա ի չարչարանացն, ասէր. Երթ յետս յինէն, սատանայ, զի ոչ խորհիս դու զԱստուծոյ, այլ զմարդկան. եւ որ անարժանս զայսպիսի խորհուրդս Աստուծոյ համարէր՝ ինքն իւր արդեաւք զայն ընտանեցուցանէր եւ աղաւթս վասն այնր առնէր։ 15 Ո՜ հաստատութեանն, մանաւանդ եթե ամբարհաւաճութեամբ այնոցիկ, որ լոկ բանիցն ծառայեն եւ զամենայն յախուռն յանդգնիցին, եւ զաստուածականսն այլ ընդ այլ ժպրհին մեկնել, եւ զայն չկամիցին դիտել, եթե լոկ զբանն ընդունելով՝ ոչ միայն քան զՀայր խոնարհագոյն ցուցանեն զնա, որպէս փութանն, այլ եւ քան զբազումս իմաստունս եւ զարդարսն նուազագոյնս, եւ եթե բնաւ չունիցի իսկ զհաստատութիւն մարդկան։ 16 Ո ոք իմաստուն կամ արդար, կամ այլ ոք ի մարդկանէ՝ քաջութիւն վկայեաց, ուրանայցէ զանձինն առաքինութիւն եւ թշնամանեսցէ զխոստացեալ եւ զյառաջագոյն խրոխտեալ զզաւրութիւնն։ 17 Նոյնպէս եւ վատթար եւ ապաժամանակեայ է, որ մինչեւ զայլս խիզախեալ եւ յանձին ունել եւ զայլ խորհել՝ ի փորձոյ իրացն զանգիտեսցէ. որ մահ սպառնայր մահու, այլ զյարութիւնն աւետիս տայր, ինքն զիարդ էր, զի զանգիտէր ի խաչէն։    18 Զայս ամենայն ասացի առ ի յանդիմանութիւն այնոցիկ, որ բանիցն ծառայեն, եւ զճշմարտութիւնն վաճառեսցեն։ 19 Եւ արդ, զինչ յայտ ընդդէմ հակառակութիւն բանիցն կամիցի առնել, յորժամ ճշմարտութիւն անձինն միաբան գտանիցի հանապազ։ 20 Եւ զինչ իսկ բնաւ միաբանութիւն ճշմարտութեանն առ կռիւ բանիցն իմանայցի. բանքն արդարեւ կռուին իսկ ընդ միմեանս, բայց միաբանութիւն աստուածեղէն պատգամացն կա մնա հաստատուն։ 21 Եւ արդ, զլուծումն խնդրոյս, որ առաջիկայս է, ինձ աշխատասէր բարուք պարտ է ասել, եւ ձեզ ուսումնասէր մտաւք լսել։ 22 Յորժամ Տէրն ի խաչելութեանն մերձեցաւ ի կատարումն ամենայն տնտեսութեանն, յառաջագոյն գիտէր երանելին եւ միայն հզաւր եւ թագաւոր թագաւորաց եւ տէր տերանց, եթե բազում հերձուածողք յառնեն ընդդէմ ճշմարտութեանն եւ որոշեսցեն զաստուածեղէն զչարչարանսն, եւ աւտարոտի ինչ գործս ստաբանիցեն։ 23 Եւ մանաւանդ անուանակիցք մոլորութեանն՝ զՄանինէացոցն ասեմ աշակերտաց, որ յանդգնեցան ասել, թե ստուեր իմն եւ առաչաւք ցնորք եին Քրիստոսի չարչարանքն, որպէս թե ոչ մարմին առ իսկ, եւ խաչն կերպարանաւք էր եւ մարմինն ստուեր ինչ եւ նմանութիւն, եւ ամենայն իսկ մատակարարեալքն կերպարանեաւք եւ հովանի եւ ցնորք եւ առաչաւք եին, վասն այնպիսի հերձուածական մոլորութեանն, զի յառաջագոյն կարկեցուցանիցէ զբերանս հերձուածողացն եւ յայտ արասցէ, թե զայս մարմին, որ ընդ բազում կարեաւք մտանէ, սգեցաւ։ 24 Որ զանգիտես ի չարչարանաց, որ դողաս ի բռնութենէ մահու, որ խռովիս եւ տրտմիս ընդ վախճան կենաց՝ Այժմ, ասէ, անձն իմ խռովեալ է, եւ դարձեալ. Տրտում է անձն իմ մինչեւ ի մահ. եւ դարձեալ. Հայր, եթե հնար ինչ իցէ, անցցէ բաժակս այս յինէն։ 25 Միտ դիր հաստատուեթամբ, եթե ստուերք եւ ցնորք առաչաւք էր, ընդէր խռովէր, եւ եթե կերպարան ինչ իրքն էին, որ գործեինն, վասն էր զանգիտէր. քանզի ի ստուերէ ոք չերկնչին, եւ ոչ ի լոկ կերպարանաց խռովի։ 26 Կամիս, զի ի պատմութենէ իմեքէ ցուցից հաստատագոյն զճշմարտութիւնն. մտին հրեշտակք ի Սոդոմ, մարդիկ եին երեսաւք, եւ հրեշտակք եին բնութեամբ. յանդգնեցան Սոդոմացիքն բռնադատել զնոսա իբրեւ զարս յաղտեղութիւն եւ յանարժան խարդաւանութիւն. եւ արդ, զինչ գործեն հրեշտակքն. քանզի գիտեին հրեշտակքն, թե չունէին մարմին, որ ընդ բնութեամբ մտանեին, չխռովեցան, այլ կաց մնաց բնութիւն հրեշտակացն առանց խռովութեան եւ չկրեաց ինչ աղմուկ ի բքոյ կարեաց մարմնոց. բայց Ղովտ, քանզի արդեւք արս համարէր, խռովեցաւ, թե գուցէ բռնադատութիւն ինչ կրեսցեն, աղաչէր զկատաղեալսն։    27 Յետ սղի։    28 Եւ զայս ամենայն առ որ եղեւ ասել. զի չիք ինչ հաղորդութիւն առաջին ճառիս ընդ այժմուս, այլ զի ցուցից, թե ուր կերպարանք են, անդ երկիւղ չիք, եւ ուր ճշմարտութիւն է, անդ ստուեր չիք։ 29 Բայց զի ամենեւին յայտ արասցէ Կենարարն, թե յոր սակս ասաց զբանն եւ կտրեսցէ զմիտս հերձուածողացն, եւ տնկեսցէ զկրաւնն ճշմարտութեանն՝ ասէ ցառաքեալսն. Հոգիս յաւժար է, բայց մարմինս տկար է. նա զտկարութիւն մարմնոյն իւրում համարի, եւ դու զաստուածութեամբ նորա ընկենուս զկարիս. այլ թե ոչ փութաս գտանել զմիտս բանիդ, գտանիցես թշնամանեալ զՔրիստոս։    30 Յետ սղի։    31 Զի ճշմարտութիւն ոչ երբեք արատի։ 32 Եւ արդ, եթե մեկնութեանն միտ չդնես, այլ բանիցն եւ եթ ծառայեսցես, գտանիցես զՔրիստոս վատասրտեալ եւ յոյժ խոնարհագոյնս բարբառեալ՝ ոչ միայն քան զիւր պատիւն, այլ եւ քան զառաքելոցն արութիւն. զի Քրիստոս ասէ. Այժմ ոգիս խռովեալ է. եւ Պաւղոս յորժամ չոգաւ ի կողմանս Պաղեստինացոց, եկն անդ մարգարէ մի, որում անուն էր Ագաբոս, եւ ասէ. Այսպէս ասէ Հոգին Սուրբ. զայրն զայն, որոյ գաւտիս է, կապեսցեն Հրեայքն եւ տարցեն յԵրուսաղէմ. եւ իբրեւ արգելուին եղբարքն ամենեքեան զՊաւղոս եւ աղաչեին չերթալ յԵրուսաղէմ, պատասխանի ետ արութեանն բարբառովն, մանաւանդ եթե քաջութեան եւ առաքինութեան ոգով՝ չկամեցուցիչսն. Զի գործէք, զի կապանաց, այլ եւ մեռանելոյ պատրաստ եմք վասն անուանն Քրիստոսի։ 33 Պաւղոս այնչափ վստահութեամբ, այնպիսի խրոխտանաւք, այնչափ համարձակութեամբ, ձայնատու լինի մահու, եւ առ ոտն հարկանէ եւ խշրէ զարհաւիրս մահու, եւ Պաւղոսի Տէրն ասէր. Այժմ ոգիս խռովեալ. եւ Պաւղոսի սիրտն ճմլէր, իսկ Քրիստոս ոգւովն չափ խռովէր արդեւք։ 34 Պաւղոս եւ պարծէր եւս ի նեղութիւնսն. Ոչ այսչափ միայն, ասէ, այլ եւ պարծիմք եւս ի նեղութիւնս. քանզի գիտեմք, եթե նեղութիւն համբերութեան գործէ. եւ Պաւղոսի Տէրն ասէ. Տրտում է անձն իմ մինչեւ ի մահ. զինչ տրտմութիւնն պարծանաց իցէ. Պաւղոս պարծանս համարէր զչարչարանս, եւ որ զայն զաւրացուցանէրն՝ Քրիստոս, տրտմութիւն ինչ արդեւք զտնտեսութիւնն հաշուէր։    35 Յետ սղի։    36 Քանզի ոչ եթե նմա ինչ վնաս չարչարանքն գործէին, այլ զայլս գայթակղեցուցանեին։ 37 Յաղաւթս կացէք, զի մի մտանիցէք ի փորձութիւն. չասաց թե՝ մի մտանիցիմք ի փորձութիւն, այլ զի մի մտանիցէք. ի ձեզ խնայեմք, այլ ոչ եթե զանձն կամիմ ապրեցուցանել ի չարչարանաց. գիտեմ զհանդերձեալսն, չեմ անտեղեակ տնտեսութեանն, որ կատարելոցն եմ. չեմ երախտ բարերարութեանն, որ ծաղկելոցն են ամենայն մարդկան. այլ յառաջ քան զդէմս իրացն, որ երեւինդ, գայթակղեցուցանեն զձեզ, ասեմ ձեր բանիւ, եթե հնար ինչ իցէ անցանել չարչարանացն։ 38 Ոչ եթե բռնութիւն ինչ անվրէպ եւ առանց անցանելոյ եւ սահման անհրաժեշտ յայտ առնիցէ, որպէս ոմանք կարծեցին։ 39 Եւ կամիս հաստատութեամբ ուսանել, եւ չկայր ինչ հարկ եւ սահման ի վերայ ի վերուստ Կենարարին, այլ իւր իսկ ամենիմաստ տնտեսութիւն է, եւ իւրովք կամաւք զամենայնն կատարէ։ 40 Լուր հաստատութեամբ՝ զիարդ ինքնին Տէրն իսկ լուծանէ զկարծիս հարկին եւ յայտ առնէ զիւր կամացն ճոխութիւն, ասէ. Ոչ ոք առնու զհոգի իմ յինէն. իշխանութիւն ունիմ դնել զհոգի իմ, եւ իշխանութիւն ունիմ միւսանգամ առնուլ զնա. եւ դարձեալ՝ Քակեցէք ինձ զտաճարդ եւ յերիս աւուրս կանգնեմ զդա։ 41 Եւ եթե իշխանութիւն ունիս, ընդէր ի կիր արկանիցես զայդպիսի բանսդ. եթե հնար ինչ իցէ, ասես, անցցէ յինէն բաժակս. վասն ձեր, ասէ, տկարացդ, եւ ոչ իմ, որ հզաւրս եւ ամենազաւրս եմ, եւ յամենայն տկարութենէ ի վեր, եւ բարձրացեալ։    42 Յետ սղի։    43 Բայց ընդէր իսկ զչարչարանսն բաժակ կոչէ. առնուլ ընծայի աստի ի միւս եւս այլ խնդիր, եթե զչարչարանսն բաժակ ընդէր կոչէ. այս է, եւ սովորութիւն է միշտ Գրոց, զխրատ, որ յԱստուծոյ գայցէ ի վերայ յանցաւորաց՝ բաժակ կոչել։ 44 Լեր իմաստուն լսող, մի յառաջագոյն յափշտակել զբանն, այլ անսալ մնալ մտացն. քանզի եւ առաքեալքն զրպարտեցան յոմանց, որպէս թե անպիտան ինչ խաւսեցան. լուր Պաւղոսի, որ կրեաց զզրպարտութիւն ի քարոզութեանն. Միթէ որպէս հայհոյիմքն, ասէ, եւ որպէս համբաւենն զմէնջ ոմանք ասել՝ արասցուք չարիս, զի եկեսցէ բարին, որոց դատաստանն յիրաւի է. զի զոր ոչ լուանն իբրեւ զլուեալ բամբասեցին. զի զոր ոչ լուանն ի վարդապետաց՝ յառաջ բերեն։ 45 Այլ որ առաջիկայս է՝ յայս եկեսցուք։ 46 Առանձին բարք են միշտ Գրոց՝ զխրատս եւ զպատիժս, որ ի վերայ մեղաւորաց գայցեն, բաժակ անուանել. այլ մի վաղվաղակի խծբծիցէ զբանս թշնամի ոք եւ լրտես եւ ասիցէ. միթէ եւ Քրիստոս մեղաւ, զի զպատիժն մեղաւորացն կրեաց. քաւ լիցի զայն ասել. նա չպարտէր ինչ պատիժս, այլ մեք ընդ պատժաւք էաք, եւ վասն պատժապարտացս յանձին կալաւ զմահ։    47 Յետ սղի։    48 Նմին իրի իսկ երանելին Դաւիթ զվրէժսն, որ ի վերայ մեղաւորացն գայցեն, դրոշմեալ՝ ասէ. Բաժակ ի ձեռին Տեառն, անապակ գինով լի խառնեալ. արբցեն մեղաւորք երկրի։ 49 Եւ դարձեալ յորժամ Աստուած իսկ սպառնայր պատիժս, ասէր ցԵրեմիայ. Առ բաժակ, խառնեա եւ տուր ամենայն ազգաց եւ Երուսաղեմի. ասասցես ցնոսա. Արբէք եւ արբեցարուք եւ թմբրեցարուք. Զինչ իցէ թմբրեցարուքն. ի թմբրութիւն ածէ զբազումս Աստուծոյ խրատն եւ բազում անգամ եւ ի հիացութիւն իսկ, մանաւանդ յորժամ տեսանիցեն զարդարսն ընդ մեղաւորս ըմբռնեալ, որպէս եւ այժմ իսկ եպերեն յամենայն երկրի, թէ ընդէր քահանայք կոտորեցան ի սեղանս. վասն էր սուրբ կուսանքն ի լլկանս մատնեցան. յոր սակս այնչափ եւ այսպիսի չարիք գործեցան. ընդէր ոչ պաշտպանեաց Աստուած իւրոցն։ 50 Եւ քանզի այսպիսի վիշտք ի թմբրութիւն ածեն եւ ի մտաց հիացութիւն, եւ յիրաւի ասէ, թե արբէք եւ յիմարեցարուք եւ թմբրեցարուք եւ զեխեցարուք։ 51 Դարձեալ եւ Կենարարն, յորժամ յառաջագոյն ճառեաց զչարչարանաց իւրոց առ Յակոբոս եւ Յովհաննէս. Կարէք, ասէր, ըմպել զբաժակն, զոր ես ըմպելոց եմ, փոխանակ ասելոյ թե՝ կարէք զչարչարանսն կրել, զոր ես կրելոց եմ, եւ նոքա ասեն. Այո։ 52 Բայց երանելին Դաւիթ ի միւսում վայրի յայտնի իսկ եցոյց, եթե մահ, որ վասն աստուածպաշտութեան ի վերայ գայցէ՝ բաժակ կոչէ. Զինչ, ասէ, տաց տրիտուր Տեառն ընդ ամենայնի, զոր ետ ինձ. իբրեւ կարի շնորհակալ ծառայ, ետես բղխեալ շուրջանակի զերախտիսն Աստուծոյ, խնդրէ եւ ինքնն սակաւ ինչ տրիտուր տալ՝ մտադիւրութիւն ընդ անբաւ երախտեացն. որպէս աղքատ, յորժամ զմեծատունն ի վանս տանիցի, ի վարանս մտանէ, թե զինչ կազմած կարիցէ յուրախութիւն մեծատանն առնել։    53 Յետ սղի։    54 Իսկ իբրեւ յամենայնէ չքաւորեցաւ, մի ինչ միայն եգիտ, եւ ոչ եթե ըստ Աստուծոյ բարերարութեանն, այլ ըստ նորա յաւժարութեանն արժանի է. Բաժակ փրկութեան ընկալա, ասէ. եթե կարացից վասն աստուածպաշտութեանն չարչարանս ընդունել, եթէ ձեռնհաս եղէց վասն Աստուծոյ մեռանել. Բաժակ փրկութեան ընկալայ, եւ զանուն Տեառն կարդացից։ 55 Եւ զինչ էր բանն յայտնի, այլ ղաւղեալ եւ զեղչեալ՝ յաջորդաւքն մեկնէ. բաժ[ակ] փրկութեան ընկ[ալ]այց եւ զանուն Տեառն կարդացից. ածէ զնովիմբ եւ ասէ. Պատուական է առաջի Տեառն մահ սրբոց իւրոց։    56 Յետ սղի։    57 Եւ այլուր բազում հարուածովք վէրս ի վերայ եդեալ՝ արկին ի բանտ եւ պնտեցին զոտսն ի կոճեղս. այլ առաքինի նահատակն աստուածպաշտութեանն եւ որ ընդ նմայն էր՝ Սիղաս, յաղթեին սգաստութեամբ վշտացն, պարտեին առաքինութեամբ զչարչարանսն։ 58 Եւ զայս բարւոք իմն նշանակեալ, որ զպատմութիւնն գրեաց՝ Ի հասարակ գիշերի, ասէ, Պաւղոս եւ Շիղա աւրհնէին զԱստուած, ոչ թե աղաւթս մատուցանեին Աստուծոյ, այլ թէ՝ աւրհնէին. զի աղաւթք թերեւս առ նեղութեան սրտին լինիցի, իսկ աւրհնութիւնն առ խնդութեանն մտացն։ 59 Աւրհնութիւն ոգոց բերկրեցելոց նշանակ եին. սուրբքն, որ կամեին զոգոց ցնծութիւնս յայտ առնելով՝ ոչ աղաւթս մատուցանեին, իբրեւ զնեղեալս, այլ աւրհնեին իբր զընդարձակեալս։ 60 Պաւղոս եւ Սիւղուիանոս, որ բնութեամբ մարդիկ եին, առաքինի ոգիս ի չարչարանսն ցուցանեին, եւ Քրիստոս, որ թագաւորն էր սրբոցն, անկարծութեան բանս պատշաճես. որ վասն տեսչութեան են ասացեալ՝ ի քակտումն պատուոյ նորա առնուս։ 61 Ա՜ւն անդր, ի բաց յայնպիսի մտաց. մի ոք թշնամանեսցէ զսրբութիւնն. մի ոք զրպարտեսցէ զաստուածային բանսն. մի ոք ամբարշտութիւն ջանայցէ ի բանից Կենարարին կազմել, եւ անկարծութիւն տնտեսութիւնն համարել։ 62 Այլ պահանջէ ի մէնջ լսաւղն զկարգն. բարիոք, ասէ, ուսուցանէր, եւ տնտեսութեան իսկ բանք եին. այլ եւ զաւրութեան տնտեսութեանն մեկնեայ. ընդէր բնաւ ի կիր արկանես զայնպիսի բանս. վասն էր ասաց. Եթէ հնար ինչ իցէ անցանել բաժակիս։ 63 Եթէ հնար ինչ իցէ, եղբարք, ոչ զհրամանաց ինչ հարկ մուծանէ, եւ ոչ առասպել անուն ծննդեանն, եւ ոչ վատասրտութեան բանք են, եւ ոչ զանգիտել ինչ ասաւղին բամբասի այնու, այլ մարդկեղէն տնտեսութեանն կերպարանք, եւ խնայելոյ յայնոսիկ, որ գայթագղելոց էին. քանզի գիտէր, եթե չարչարանքն զբազումս կարող է գայթագղեցուցանել, մանաւանդ զայնոսիկ, որ խորհրդոյ տնտեսութեանն չէին ակահ, ըստ այնմ եթե՝ Քարոզեսցուք զխաչելեալն Քրիստոս, Հրեից գայթակղութիւն եւ Հեթանոսաց յիմարութիւն։ 64 Արդ առեալ զդէմս մարդկան, որ զամենայն ինչ իմաստութեամբ մատակարարէ։    65 Յետ սղի։    66 Բայց թէ ընդէր բաժակն չարչարանք կոչին. քանզի չէ ինչ նման բաժակ մահու. զի խրատքն, որ ի վերայ գայցեն, խիստ իմն եւ անհնարին եւ դժուարին թուին։ 67 Նմանագոյն Աստուածեղէն Գիրք զվիշտս բաժակ անուանեն, զի յայտ լիցի, եթե Աստուած ոչ իբրեւ զխիստ դատաւոր տանջէ եւ ոչ յանխնա կոտորէ, այլ իբրեւ զբժիշկ զցաւսն բժշկէն, եւ իբրեւ զանդեղայս սաստիկ մաղձոյ տա ի ներքս զխրատ։ 68 Եւ արդ, փրկութեան բաժակն խրատուցն առ ճաշակել դառն է եւ առ բժշկելն աւգտակար. յանդիման կացուցանէր Բանն զբարերարն Աստուած՝ բաժակաւն խրատիչ եւ բարերար իբրեւ զՀայր, եւ տանջիչ եւ պատժիչ իբրեւ զթագաւոր. ոչ իբրեւ զթշնամի հարկանէ, այլ իբրեւ զբժիշկ կսկծեցուցանէ։ 69 Զոր աւրինակ, յորժամ բժիշկ զերկաթսն ի գործ արկանէ եւ խարանս ի մարմինս դնիցէ, ոչ այնու ընդ մարդոյն կռուի, այլ ընդ ցաւսն մարտնչի. նոյնպէս եւ Աստուած, յորժամ ածէ զխրատն՝ ոչ զիւր ստեղծուածն պատժէ, այլ զմեղսն սրբէ։    70 Յետ սղի։    71 Եթե չէ խառն ընդ արդարութեանն եւ ի ձեռն բազում իրաց հաւանեցուցեալ զանձինս յաղագս մեծամեծացն եւ աստուածազան գործոցն՝ փառաւորացն ի վերայ երկրի Փրկչին, ի ձեռն որոյ ծանաւթ եղեւ գոլ ճշմարիտ Աստուած, յորոց իրաց հիացեալք հաւատացին ի նա։ 72 Բայց այսպէս ընտանեբար մտերմութեամբ հաւատացին ի նա, մինչ զի յաղագս անուան նորա եւ ի նոյն խոստովանութեան ի մահ զանձինս մատնել ճշմարտութեամբ թշնամեաց. զի նա իսկ եւ ի նոցունց իսկ հաւատոց ի նա բազում քարոզք աւետարանիչք ամենայն աշխարհի եղեն՝ յաղագս Քրիստոսի աստուածութեանն եւ ի նմա մարդասէր փրկութիւնն։ 73 Իսկ ի խաչին մահն Քրիստոսի խորհուրդ էր աստուածեղէն՝ յԱստուած ծածկեալ յաւիտեանցն եւ ի դարուցն, զոր ի վերջնումն դարի, մանաւանդ եւ յըստ մեզ՝ յայտնեալ լինի այնոցիկ, որ մտերիմ ընտանութեամբ յԱստուածն ուսանին։1 Երանելոյն Յուլիայ, եպիսկոպոսին Հռոմայ, ի թղթոյն, որ առ Պրոսդոկիոն։    2 Իսկ մեզ վայել է պահել զաստուածային աւանդութիւնն, եւ մի զմարդկային հակաբանութիւն. քանզի ոչ ի հակաբանութիւն հաւատացաք, այլ յաստուածայնոց բանիցն առ մեզ բերեցելոցն վկայութիւն առաքելոցն, որք տեսեալ զգերաբնական փառս Տեառն մերոյ եւ զերկնային զվկայութիւնն լուեալ՝ արտաքս քարոզեցին աշխարհի զԱստուած մարմնացեալ, զԲանն մարմին եղեալ՝ հոգի կենագործ զՏէր մեր Յիսուս Քրիստոս, անհայր ըստ յերկրէ ծնելութեանն. վասն զի Աստուած յերկնուստ իջեալ էր, ոչ մարդ ի մարդկանէ սերման բուսեալ. որդի մարդոյ կոչեցեալ, իսկ Աստուծոյ իշխանութիւն ցուցանելով, երկնայնոցն հարստելով, աթոռ երկնային ունելով, ի հրեշտակաց երկրպագելով։ 3 Նախ Սրբոյ Հոգոյն փառաւորելոյ որոց մոռացեալ զվաղն հասուցեալ մեծ վտանգ՝ Երանեալ, ասէ, որ ոչ գայթագղեսցի յիս. եւ գայթագղեսցի, որ վասն մարմնոյ եւ սորա կրիցն փոխեաց զՓրկիչն, եւ զմարդն ի թերէ Աստուծոյ ախորժէ։ 4 Քանզի մարդ ասելով զծնիցեալն, մարդ զխաչեալն՝ մարդ ի թերէ Աստուծոյ փոփոխեցաւ, ոչ կարացեալ գտանել ի յերկնուստ առ ի յԱստուծոյ փրկութիւն։ 5 Քանզի ցածուցանէ որ կրեացն, կեցուցանէ որ ի կնոջէ ծնաւն՝ ի ձեռն ծննդեանն արագ զկնի, զի կենդանութիւն պտ[ղ]աբերեաց աշխարհի. իսկ ի ձեռն առն, զի այս յայտ եղեւ՝ զայրն ի ծառայութիւն իւրոյն եած կենդանութեան, եւ մահուամբ զմահն քակեալ եւ փոխաբերեալ առ ի յարութեանն կենդանութիւն։ 6 Ապա ուրեմն, եթե Աստուծոյ ապրեցուցանելն, եւ նորոգելն զաշխարհս ոչ միւսոյ ուրումն է. իսկ ապրեցուցանէ ծնեալն եւ խաչեալն. ոչ մարդ էր, զոր ծնաւն Մարիամ, եւ ոչ մարդ, զոր խաչեցին Հրեայքն, այլ զԱստուած, ծնիցեալն ի կնոջէ՝ Աստուած խաչեալ ի Հրեիցն։    7 Նորին՝ յաղագս աստուածային մարմնաւորութեանն։    8 Զի փրկութիւնն մեզ առթէ աւետարանն, եղբարք, յորմէ ուսանիմք զԱստուած եկեալ յաշխարհ, եւ զմարդկային իսկ փոխարկեալս ի փառս աստուածականս՝ յերկնային բարձրութիւնն, յերկնային թագաւորութիւնն, յերանութեան կենդանութիւնն եւ յարարած կազմելով նոր։ 9 Քանզի որք ի Քրիստոս նոր արարած, եւ ամենեքեան հաւատացեալք ի Քրիստոս նմանին Քրիստոսի, եւ տեսանելով զնորա փառսն՝ ձեւակցեմք նմա. Քանզի փոխաձեւացուսցէ, ասէ, զմարմին խոնարհութեան մերոյ կերպակից մարմնոյ փառաց իւրոց՝ ըստ ներգործութեան, որ ի կարել զնա եւ հնազանդեցուցանել նմա զամենայնն։ 10 Մի ոք այսուհետեւ ի մարմնական ձեւումն եւ ի մարմնականի ախտակրութեան գայթագղեսցի եւ մարդ սակս այսոցիկ զՔրիստոս կարծիցէ, զի մեզ փրկութիւնն կորուսցէ. քանզի մարդ ոչ ապրեցուսցէ զաշխարհ, մարդոյ ախտակրութիւն ոչ սրբէ զ՚ի նայն մկրտեալսն. Ամենեքեան իսկ ի Քրիստոս մկրտիմք՝ ի մահն, հաւատովք, եթե Քրիստոսի մահն կենդանութեան հաւակ է, զմեր մահն փոխարկելով առ յարութիւն. Քանզի խափանէ զմահ Քրիստոս, իսկ լուսաւորէ զկենդանութիւն եւ զանապականութիւն, որպէս եւ գրեալ է. եւ ոչ ոք ի մարդկանէ խափանել կարէ զմահ եւ ոչ լուսաւորել զկենդանութիւն, որպէս եւ Դաւիթ ասէ. Ով է մարդ, որ կեցցէ, եւ ոչ տեսցէ զմահ, կամ փրկեսցէ զանձն իւր ի ձեռաց դժոխոց։ 11 Իսկ որ զինքն փրկել չկարէ՝ իբր զայլսն ապրեցուցանէ. եւ որ զմի ոք զաւրել առ ի յապրեցուցանել ոչ կարէ, իբր զաշխարհս կարէ ապրեցուցանել։ 12 Եւ վասն զի բնական են ի մարդ մեղք, հետեւանայ եւ մահ. Թագաւորեաց, ասէ, մահ յԱդամա մինչեւ ցՄովսէս եւ առ ոչ մեղուցեալսն՝ նմանութեամբ զանցաւորութեամբն Ադամա. քանզի յորմէ աւրէ մեղաւ Ադամ, եւ մեղուցեալն ծնաւ ըստ նմանութեան իւրում, յայնմանէ մու սահման Աստուծոյ զամենեցուն՝ ասելով. Երկիր երկիր, եւ յերկիր տարագնասցես։ 13 Զմահ Մովսէս ոչ կարէ լուծանել, այլ եւ ի մահ ինքն գրաւեցաւ, եւ ամենեքեան, որ ընդ թագաւորաւ եւ ընդ աւրինաւ՝ թագաւորեցան մահուամբ։ 14 Իսկ Քրիստոս եւ Քրիստոսի շնորհքն սկիզբն ետ կենդանութեանն. քանզի հոգի կենդանածնական տա Քրիստոսի հաւատն՝ զոր յետ յարութեանն փչեաց ետ Հոգի Սուրբ։ 15 Իսկ Հոգին Սուրբ Աստուծոյ պարգեւ է, եւ ոչ մարդոյ։    16 Հաւատասցուք այսուհետեւ արժանապէս ի Քրիստոս, իբրեւ յՈրդի Աստուծոյ մարմնով երեւեալ՝ Տէր մարգարէիցն, Տէր հրեշտակաց, վասն որոյ հնազանդին նմա երկնայինքն եւ երկրայինք եւ ստորերկրեայք։ 17 Քանզի ոչ եթե միայն հնազանդին երկնային պետութիւնքն եւ իշխանութիւնք եւ զաւրութիւնք, այլ Աստուծոյ եւ ամենայն ծունր կրկնի՝ երկնայնոցն եւ երկրայնոցս եւ սանդարամետականաց, եւ ամենայն լեզու խոստովան լիցի, թե Տէր Յիսուս Քրիստոս ի փառս Աստուծոյ Հաւր։ 18 Քանզի Քրիստոս Աստուած ելով, ի մարմնի երեւելով, եւ խաւսեցաւ իբրեւ զԱստուած եւ գործեաց զամենայն իբրեւ զԱստուած. Որդի ելով Աստուծոյ ճշմարիտ, ինքն աւրինադրեաց եւ ասաց. Ես ասեմ ձեզ, եւ հրաման տալով հողմոց եւ աւդոց անմաքրից, իսկ մարդիկ առընդունելով եւ Աստուծոյ զաւրութիւն՝ ոչ աւրինադրեսցեն յինքեանց անձամբ, եւ ոչ հրամայեսցեն։ 19 Վասն այնորիկ Պաւղոս ասէ. Ասեմ ոչ ես. ի Քրիստոսէ բերելով զհրամանն, ոչ յիւրմէ, եւ ոչ խորհրդակցէ յիւրմէսն, ոչ իբրեւ զիւր ինչ խորհրդակցէ, այլ զոգին տուեալ նմա ի Քրիստոսէ, ասելով. Բայց թուիմ ես Հոգի Աստուծոյ ունելով. եւ դարձեալ՝ Եթէ զփորձ ինչ խնդրէք զիս խաւսաւղին Քրիստոսի։    20 Որ ոք ասէ, եթե Քրիստոս մարդ էր, Աստուած ունելով յինքեան՝ ամբարշտէ, մի ի ծառայիցն առնլով եւ զճշմարտութիւն աստուածութեան նորա փոխարկելով՝ իբրեւ զԱստուած գործեցելոց, ոչ իբր Աստուած ելոյ ճշմարիտ. եւ զփրկականն մեր երկրպագութիւն անգոսնէ՝ երկրպագաւղացս զՔրիստոս. վասն զի Աստուած է, եւ վասն զի ոչ Աստուած բնակէր ի նմա, եւ ոչ զԱստուծոյ։ 21 Զինչ արդեւք Տէր, կամ զինչ ծառայ, կամ զինչ փրկիչ, զինչ ապրեցուցիչ, զինչ ոգի կենդանարար, որպէս է Քրիստոս ըստ առաքելոյ, եւ անձն կենդանի, որպէս Ադամ. զինչ հողական եւ յերկնուստն, գտեալն ձեւով իբրեւ զմարդ՝ սակս մարմնոյն, որ ի Կուսէն, իսկ զաւրութեամբ ելով Աստուած, սակս Հոգոյն, որ ի վերուստ, որ է ի վերայ ամենեցուն Աստուած. որում փա՜ռք յաւիտեանս։1 Երանելոյն Աթանասի, եպիսկոպոսին Աղեքսանդրու, որ ի Տաւնականէն՝ ի յերրորդ գլխոյն, որ առ Դէոկղետիանոս։    2 Տեսանիցէք զկենդանութիւնս ձեր կախեալ առաջի աչաց ձերոց։ 3 Ով արդեաւք իցէ այն, եթե ոչ ասաւղն. Ես եմ կենդանութիւն. ինքն էր, որ ի Հրեիցն անհաւատացեալ, եւ ի դահճացն մերկացեալ եւ ի զինաւորացն բաժանեալ։    4 Նորին, ի յԵրրորդ Տաւնականէն։    5 Քանզի կենդանութիւն ելով՝ մեռանի, զի զմեզ կենդանացուսցէ. բան ելով՝ ի մարմնի եղեւ, զի զմարմնականս բանիւ խրատեսցէ. զի այսուիկ ի տաւն զմեզ կոչեսցէ՝ ասելով. Եթե ոք ծարաւի է, եկեսցէ առ իս եւ արբցէ։    6 Նորին Գ. Դիոկղիտանէ։    7 Քանզի ոչ եւս ոչ ժողովուրդ Աստուծոյ, ոչ ազգ սուրբ, այլ իշխանք Սոդոմաեցոց եւ ժողովուրդք Գոմորացոց անուանին, յաղթելով այսոցիկ եւ Սոդոմայեցոցն չարութեան, որպէս մարգարէն ասէ. Արդարացաւ Սոդոմ ի քէն. քանզի Սոդոմայականքն ի հրեշտակսն յանցեան, իսկ այսոքիկ զՏէրն եւ զԱստուածն եւ զթագաւորն ամենեցուն, եւ զամենեցուն հրեշտակաց Տէրն խոխողեալ ձեռնարկեցին, ոչ գիտելով, եթե կենդանութիւն ի նոցանէ խոխողեալն Քրիստոսէ. իսկ մեռանն որ նենգեցին, Հրեայքն՝ Տեառնն։    8 Նորին ի ԺԱ. Տաւնականէն։    9 Ընդէր պանձացան ազգդ եւ ժողովուրդքդ խորհեցան սնոտի. քանզի ունայն խորհուրդ Հրեիցն՝ մտածաւղացն զմահ զկենդանութենէն եւ խորհաւղացն անբանս զԲանէն Հաւր։    10 Նորին, որ յաղագս խաչին։    11 Քանզի եւ այս ոչ նոցա, այլ կախեցելոյ Փրկչին գործ. քանզի կախեցեալ իբրեւ զմարդ՝ զիշխանութիւնս հալածէր եւ զբանսարկուն ժամանէր։    12 Յետ այլոց։    13 Զենաւ՝ ոչ յայլ մասն, այլ ի կողսն, ուստի հոսեցաւ արիւն եւ ջուր. զի եւ վասն զի նախկինն ի ձեռն կողիցն ստեղծելոյ ի ներքս եմուտ խաբեութիւնն, այսպէս կողիւք երկրորդին Ադամա լուացումն եւ մաքրութիւն. առաջնումն եղիցի ի լուացումն արեամբն, իսկ մաքրութիւն ջրովն, եւ այս ոչ ըստ կամաց պատահէր բանսարկուին. քանզի զոր երկնչէրն եղանել մահ՝ մեռաւ Տէրն, եւ նա կողոպտեցաւ. կարծեցեալ ունել զՔրիստոս մահուն՝ յաւետ ինքն ցուցաւ մեռեալ, որ պարծեցեալ մարդ դարմանեալ, եւ արար ճանաչել, թէ Աստուած է։ 14 Քանզի համանգամայն մեռաւ, արարածս անարեգակն եղեւ, իսկ վարագոյր տաճարին ցելաւ, երկիր սասանեցաւ, վէմք հերձան, զինուորքն հանդերձ դռնատեսաւքն դժոխոց ղաւղեսցին. յոր էր տեսանել ոչ մարդ, այլ ճշմարտապէս Աստուած ի մարմնի. սակս որոյ եւ տեսաւղքն ասեին. Ճշմարիտ սա է Որդին Աստուծոյ։ 15 Քանզի բազում շիրիմք բացան, եւ յարեան որ ի նոսա մեռեալք։    16 Նորին, ի բանէն, որ զԱրիանոսացն։    17 Արդ, եթե այլոյ մարմինն այնորիկ՝ թերեւս ասիցէ ոք եւ ախտակրութիւնս. իսկ եթէ Բանին մարմինն, քանզի Բանն մարմին եղեւ, հարկ է եւ զմարմնոյն ախտակրութիւն ասել նորա, որոյ մարմինն է. իսկ որոյ ասի ախտակրութիւնն, որպիսի է դատապարտիլն եւ հարազանիլն եւ ծարաւելն, եւ խաչ եւ մահն, եւ այլք մարմնոյ նուաստութիւնք, նորին եւ ճոխագործութիւնք եւ շնորհն է։ 18 Սակս այսորիկ եւ այլքն ըստ կարգի վայելչաբար ոչ այլոյ, այլ Տեառնն այսպիսի ախտակրութիւն. զի եւ շնորհ առ ի նմանէն իցէ, եւ մի այլոյ պաշտաւնեայ լինիցի ոք, այլ ճշմարտապէս աստուածապաշտք, եւ մի ոք յեղեղուցու եւ մի զհասարակական զոմն մարդ, այլ զԱստուծոյն բնութեամբ եւ ճշմարտապէս Որդին՝ զսա եղեալ մարդ, ոչինչ նհատ զնա Տէր եւ Աստուած եւ Փրկիչ եւ ճշմարիտ Որդի։1 Երանելոյն Գրիգորի Նիւսացոյ՝ Առ ի մարդանալն Տեառն։    2 Զայս խորհիցի, ասէ, ի ձէնջ որ է ի Քրիստոս, որ ի կերպի Աստուծոյ ելով՝ ոչ յափշտակութիւն համարեցաւ զգոլն հանգէտ Աստուծոյ, այլ զինքն թափեաց, զկերպ ծառայի առեալ։- 3 Զինչ աղքատագոյն ի վերայ Աստուծոյ, քան զծառայի զկերպն. զինչ նուաստագոյն առ թագաւորն բոլորեցունց, բայց զի ի կցորդութիւն աղքատութեանս մերոյ բնութեան կամաւորաբար գոլ. եւ թագաւորն թագաւորաց եւ Տէրն տերանց զծառայականն զգենու զկերպս. դատաւորն ամենեցուն հարկարար հարստացելոցն եղանի. արար[ած]ոցս Տէր յայրին իջաւանի. որ զամենայն ի բռան ունի, ոչ [գտան]է տեղի իջաւանին, այլ ի մսուր անբանից առընկեցաւ. մաքուրն եւ անարատն զմարդկայնոց բնութեանս յանձն առնու աղտ եւ, ընդ ամենայն աղքատութեանս մերոյ անցանելով, մինչեւ մահու ժամանեաց փորձութիւն։ 4 Տեսանէք զկամաւոր աղքատութեանն զչափն. կեանքն զմահ ճաշակէ, դատաւորն ի դատաստան ածի, կենաց էականացս Տէրն ընդ համարով դատչի լինի. ամենայն գերաշխարհականացս զաւրութեանց թագաւորն զդահճաց ոչ մղէ զձեռս։ 5 Առ այս քեզ, ասէ, աւրինակն նուաստախոհութեանն հայեսցիս չափ։1 Երանելոյն Բարսղի, եպիսկոպոսի Կեսարու՝ ի բանէն, որ յաղագս Հոգոյն։    2 Քանզի ոչ այսքան երկին եւ երկիր եւ երկարութիւն ծովու եւ ի ջուրսն պարենաբուծեալք, եւ ցամաքային կենդանեացն, եւ բոյսք եւ աստեղք եւ աւդ եւ ժամանակք, եւ պճնեալ ամենայնիս զարդարումն՝ զգերունականն զաւրութեանն բաղկացուցանեն, որք անկարեն զԱստուածն անտեսանելին անախտաբար ի ձեռն մարմնոյ գրկախառնիլ մահուանն, զի զմեզ իւրով ախտակրութեամբն զանախտութիւն շնորհեսցէ։    3 Նորին, որ ի վկայն Յուղիտեայ։    4 Եւ զի եւս զամենայն զփոքունսն ասել վասն ապականեալ մարմնոյն՝ Բանն մարմին եղեւ եւ բնակեաց ի մեզ. ընդ անշնորհակալուսն բարեգործն, ընդ գերեալսն ազատարարն, առ նստեալսն ի խաւարի արեգակնն արդարութեան. ի վերայ խաչին անչարչարելին, առ ի մահ կեանքն, առ դժոխս լոյսն, յարութիւնն վասն անգելոցն։1 Երանելոյն Գրիգորի Աստուածաբանի, Նազազացոյ եպիսկոպոսի, ուստի առ Արիանոսս յառաջին բանէն, որ զՈրդոյ, զոր մինչ ասիցէ ոք արդեաւք։    2 Քանզի սա, որ այժմս ի քէն է արհամարհեալ, էր երբեմն, յորժամ գեր ի վերոյ էր քան զքեզ. որ այժմ մարդն առանց ի բազմաց գոյացեալ՝ եկաց մնաց որ էրն, եւ զոր ինչ ոչն էր՝ եառ։ 3 Ի սկզբանէ էր առանց պատճառի. քանզի ո է պատճառն Աստուծոյ. այլ եւ յետոյ լինի յաղագս պատճառին, եւ էր հնար զքեզ փրկել՝ զթշնամանողդ, որով յաղագս այդոցիկ արհամարհես զաստուածութիւնն, զի զքո թանձրութիւնդ ընկալաւ միջնորդաւ մտաւք, միաւորեցաւ ընդ մարմնի եւ եղեւ մարդ, որ խոնարհ էր Աստուած. վասն զի խառնեցաւ ընդ աստուածութեանն եւ եղեւ մի՝ վեհագունին յաղթելով, զի եղէց այնքան Աստուած, որքան նա մարդ։ 4 Ծնաւ, այլ ի կնոջէ, սակայն եւ ի Կուսէ. այսոքիկ մարդկայինք, եւ այնոքիկ աստուածայինք. անհայր աստի, անմայր անտի՝ բովանդակ այս աստուածութեանն. յղեցեալ եղեւ, այլ ծանուցանի մարգարէիցն յղութիւնն. այլ եւ խայտաց բանիւ, յաղագս որոյ լինէրն։ 5 Պատեցաւ ի խանձարուրս, այլ ի բաց պատառեաց զպատանիս, ի գերեզմանէն յարեաւ. ի մսուր եդաւ, այլ սակայն ի հրեշտակաց փառաւորեցաւ, եւ աստեղբն գուշակելով, եւ ի մոգուցն երկրպագեցաւ. զիարդ դու գայթակղիս երեւելովդ, ոչ տեսանելով զիմա[նա]լիսն։ 6 Փախեաւ յԵգիպտոս, զի փախստական արասցէ զԵգիպտացոց մոլորութիւնն։ 7 Ոչ ունէր տեսութիւն եւ ոչ գեղեցկութիւն առ Հրեայս, այլ եւ վայելուչ էր գեղեցկութեամբ քան զորդիս մարդկան. այլ եւ ի լերինն փայլատակէր եւ քան զարեգակն լուսաւորագոյն լինէր՝ ի հանդերձեալ խորհուրդն ածելով։ 8 Մկրտեցաւ իբրեւ զմարդ, այլ ելոյծ զանէծս իբրեւ զԱստուած, զի սրբեսցէ զջուրսն. փորձեցաւ իբրեւ զմարդ, այլ յաղթեաց իբրեւ զԱստուած, այլ եւ վստահանալ հրամայեաց, որպէս յաղթեալ աշխարհի։ 9 Քաղցեաւ, այլ կերակրեաց զհազարս, այլ եւ հաց է կենդանական երկնաւոր։ 10 Ծարաւեաց, այլ աղաղակեաց. Թե ոք ծարաւի է՝ եկեսցէ առ իս եւ արբցէ. աղբիւրանալ խոստացաւ հաւատացելոց։ 11 Վաստակեցաւ, այլ աշխատելոց եւ բեռնաւորաց է հանգիստ։ 12 Ծանրացաւ քնով, այլ եւ հողմոց սաստեաց. այլ եւ զՊետրոս թեթեւացուցանէր՝ զընկղմեալն։ 13 Ետ մաքս ի ձկանէ, այլ թագաւոր է պահանջողացն. Սամարի կոչեցաւ եւ դիւահար, սակայն փրկեաց որ յԵրուսաղեմէ իջանէրն՝ անգեալն ի ձեռն աւազակաց. այլ եւ ի դիւաց ծանուցաւ, եւ ի բաց հալածեաց զդեւսն, եւ զլեգէոն այսոցն խորասոյզ արար, եւ իբրեւ փայլակն ետես անգեալ զառաջնորդն դիւաց։ 14 Քարկոծեալ, այլ ոչ ըմբռնեալ. աղաւթէր, այլ լսելի լինէր. արտասուէր, այլ դադարեցուցանէր զարտաւսր։ 15 Հարցանէր. Ուր Ղազարոս, վասն զի մարդ էր, այլ յարուցանէր զՂազարոս, քանզի Աստուած էր։ 16 Վաճառեցաւ, եւ յոյժ դիւրագիյն՝ արծաթոյ երեսնի, այլ գնեաց զաշխարհս մեծագին իւրով արեամբն։ 17 Իբրեւ զոչխար ի սպանումն ածաւ, այլ հովուէր զԻսրայէլ, բայց այժմ եւ զամենայն աշխարհ. իբրեւ զորոջ անձայն, այլ բան է ձայնի բարբառեցելոյ՝ յանապատի աւետարանեալ։ 18 Չարչարեցաւ, խոցեցաւ, այլ բժշկեաց զամենայն հիւանդութիւնս եւ զամենայն ախտս. ի փայտի բեւեռեցաւ, այլ զփայտն կենաց այսրէն դարձուցանէ. այլ եւ փրկեաց զաւազակն խաչակից, այլ եւ խաւարեցուցանէ զամենայն երեւելիս։ 19 Քացախ արբ, լեղի եկեր՝ ո, որ զջուրն ի գինի փոխեաց, որ դառնութեան ճաշակացն էր լուծիչ, որ քաղցրութիւնն էր եւ բոլորովին փափագումն. մատնեաց զանձն, այլ իշխանութիւն ունէր դարձեալ առնուլ զնա. այլ զվարագոյր տաճարին պատառէր, քանզի գեր ի վերոյսն ցուցեալ լինէր. այլ վէմն պատառէր, այլ մեռեալք յառնեին։ 20 Մեռանէր, սակայն կենագործէր եւ լուծանէր մահուամբ զմահ. թաղեալ ի գերեզմանի, այլ ի դժոխս էջ, այլ եւ վերածեալ զհոգիսն, այլ եւ յերկինս համբարձաւ. այլ եկեսցէ ի վախճանի՝ դատել զկենդանիս եւ զմեռեալս։1 Նորին Գրիգորի՝ Որ ի սուրբ պասքայն, ի բանէն՝ Ի պահու իմում կացից, ասէ սքանչելին Ամբակում։    2 Եւ յաղագս գաւազանին այսպէս ուսանիմ. եւ վասն նորին առակին զմինն ի յենուլ գիտես, եւ զմիւսն հովուական եւ վարդապետական եւ զբանաւոր ոչխարսն դարձուցանող։ 3 Այլ այժմ քեզ զյենուլն աւրէնքն հրամայեն, զի մի ուրեք խորհրդովն թիւրեսցիս՝ արիւն Աստուծոյ լսելով եւ չարչարանս եւ մահս. մի ուրեք ի վայր անգանիցիս անաստուածաբար, իբրեւ Աստուծոյ ջատագով, այլ առանց ամաւթոյ եւ յերկուանալոյ կեր զհացն, արբ զարիւնն, եթե կենաց փափագիցես. մի ինչ որ յաղագս մարմնոյ են բանք ոչ հաւատասցես, եւ մի որ վասն չարչարանացն են՝ վնասեալ. յեցեալ կացցես հաստատուն, անշարժ, եւ ոչ ի միոջէ իմեքէ դրդուեալ յընդդիմակցացն, եւ ոչ հաւանական բանիւք ի վայր քարշեալ. ի բարձրութենէ նորա կացցես ի գաւիթս՝ յԵրուսաղէմ. կացուսցես զոտն քո ի վերայ վիմին յեցոյ, զի մի սահեսցին քո ըստ Աստուծոյ գնացքդ։    4 Յետ սղի։    5 Այժմ կարեւոր է մեզ այսպիսի գլխաւորել զբանս։ 6 Եղաք, զի բարի կրեսցուք. բարի կրեցաք, վասն զի եղաք. դրախտն հաւատացեալ եղեւ մեզ, զի փափկանայցեմք. պատուիրան առաք, զի հաճոյ լինիցիմք. զնա ոչ պահեցաք՝ ոչ անգիտանալով Աստուծոյ, որ ինչ լինելոցն էր, այլ աւրէն դնէր զինքն իշխանութեամբ։ 7 Խաբեցաք, վասն զի խանդացաւ ընդ մեզ չարն. արտաքս անգեալ եղաք, վասն զի անցաք զպատուիրանաւն. պահեցաք, վասն զի ոչ պահեցաք ի փայտէն գիտութեան, ընդ որով ըմբռնեցաք։ 8 Սկզբնաւորագոյն էր պատուի[ր]անն, եւ մեզ ժամանակակից հոգւոյն դաստիարակութիւն եւ փափկութիւն ողջախոհութիւն էր. հրաման ընկալաք իրաւացի, զի զոր ոչ պահելով ի բաց ընկեցաք, պահելով այսրէն առցուք։ 9 Կարաւտացաք Աստուծոյ մարմնանալոյ եւ մարդանալոյ, զի կեցցուք. ընդ նմա յարեաք, վասն զի մեռաք ընդ նմա. փառաւորեցաք ընդ նմա, վասն զի ընդ նմին յարեաք։ 10 Յոլովք են ժամանակիս այսորիկ սքանչելիք. Աստուած խաչեալ եւ արեգակն խաւարեալ, եւ դարձեալ լուսաւորեալ. վասն զի պարտ եւ արժան էր ընդ Արարչին չարչարակից լինել եւ արարածոցս. վարագոյր տաճարին պատառեալ, արիւն եւ ջուր ի կողիցն հոսեալ՝ միւսն իբրեւ մարդոյ, եւ միւսն առաւել քան զմարդոյ. երկիր շարժեալ, վէմք պատառեալ, մեռեալք յարուցեալ՝ ի հաւատ վերջնոյ հասարակաց յարութեանն։ 11 Ի վերայ գերեզմանին նշանք, որ յետ գերեզմանին, զորս արժանապէս ո ոք գովեսցէ. բայց ոչինչ է իբրեւ սքանչելիս իմոյ փրկութեանս. շիթք դուզնաքեայ արեան զաշխարհս ամենայն վերստին ստեղծանէ, եւ լինին իբրեւ խախաց կաթին ամենայն մարդկան, ի միասին զմեզ կապելով եւ ժողովելով։1 Երանելոյն Յովհաննու եպիսկոպոսի Կոստանդինուպաւլսի ի կդ թարքմանութէնէն աւետարանին Յոհաննու։    2 Ո՜վ անբաւութեանն, որ յայլ ամարանոցն մահուն յաղթելով՝ մահու մատնել կարծեցին եւ ասեն. Զինչ արասցուք, զի մարդս այս նշանս բազումս առնէ։ 3 Մարդ տակաւին զնա կոչես՝ այդչափ առեալդ ապացոյցս նորա աստուածութեանն. զինչ արասցուք. հաւատալ պարտ է եւ ծառայել եւ երկրպագել, եւ ոչ եւս կարծել մարդ։    4 Նորին, որ առ Կորնթացիս յառաջի գլխոյն՝ ի չորրորդ բանէն։    5 Այսպէս եւ ա[ռաւել?] ոչ նմա մնալ ի սա[հմանի?] մեռելոցն. քանզի լուծանելն զմահն հրաշափառագոյն էր։ 6 Մի այսուհետեւ ասեր. հիմ ոչ փրկեաց զինքն ի խաչէն. քանզի նմա գրկախառնիլ փութայր մահուամբն. ոչ ապա էջ ի խաչէն՝ ոչ զի ոչ կարէր, այլ վասն զի ոչ կամէր. քանզի բռնաւորութիւնն ոչ ստորըմբռնեաց մահուամբ, զիարդ բեւեռք խաչին ստորըմբռնել կարեին. այլ մեզ գիտելի, իսկ անհաւատիցն ոչ եւս։    7 Ի նմին գրոց՝ ի Բ. ճառէն։    8 Զոր աւրինակ որպէս հողեղէնն, նոյնպէս եւ հողեղէնն. եւ այսպէս կորնչին եւ վախճանեսցին։ 9 Զոր աւրինակ եւ երկնաւորքն՝ այսպէս մնան անմահք եւ պայծառացեալք։ 10 Զինչ ապա, եւ ոչ եւ նա մեռաւ. այո, մեռաւ, այլ ոչինչ անդուստ վնասեցաւ. այլ եւ զայսորիկ զմահն ելոյծ։    11 Նորին, ի բանէն՝ Այսուհետեւ, եղբարք իմ, զաւրաւորք ի Տէր։    12 Ասեին Փարիսեցիքն ցառաքեալսն. Կամիք ածել ի վերայ մեր զարիւն մարդոյն այնորիկ. զի թե մարդ է սոսկ, զի երկեար ի նմանէ. իսկ եթե Աստուած է, էր վասն ոչ երկրպագես. ոչ դու եիր, որ յառաջագոյն ասեիր. Արիւն դորա ի վերայ մեր եւ ի վերայ որդոց մերոց. ուստի ապա երկեար յարենէ նորա. ով ոք զքո միտսդ շարժեաց։ 13 Ոչ կապեցեր, ոչ տանջեցեր, ոչ խաչեցեր, ոչ մեռեալ տեսեր իջուցեալ ի խաչէն, ոչ թաղեալ տեսեր եւ երկրաւ ծածկեալ, ոչ նշանակ ինչ կնքոյ եդեր ի վերայ թաղմանն. ոչ զգուշացուցեր զզաւրականսն, ոչ համբաւ տրտմական սերմանեցաւ ի քէն, եթե գողացան աշակերտք նորա. զի երկեար այժմ եւ դողաս յարենէ նորա։ 14 Տեսանես զճշմարտութիւնն յարաժամ պայծառացեալ, թէ Աստուած է, որ խաչեցաւն, եւ վասն այսորիկ յարենէ նորա։    15 Նորին՝ ի Ներբողեան խաչին։    16 Զայս ասէ Աստուած՝ ոչ զի զմեզ դատեսցէ, այլ զի մի ծոյլս գտցուք. զի եթե կար մեր զմեզ կորուսանել՝ ոչ զարիւն իւր հեղոյր վասն մեր։ 17 Մեռաւ, զի քեզ անմահութիւն շնորհեսցէ. քաղցեաւ, զի քեզ զիւր մարմինն ջամբեսցէ. ծարաւեաց, զի քեզ զիւր արիւնն արբուսցէ. նստաւ ի նաւի, զի զքեզ ի վերայ քերովբէից նստուսցէ. մկրտեցաւ, զի զքեզ լուսաւորեսցէ. ապտակեցաւ, զի զքեզ ազատեսցէ. աշխատեցաւ, զի զքեզ հանգուսցէ, անց ընդ ծով, զի զքեզ աներկիւղ արասցէ. ննջեաց եւ հանգեաւ, զի զքեզ անհոգս արասցէ։ 18 Ի կնոջէ ծնաւ, զի զանցանելն զպատուիրանաւն ի դրախտին՝ ողորմեսցի. կոչեցաւ մարդ, զի զքեզ արասցէ Աստուած. կոչեցաւ Որդի Մարդոյ, զի դու կոչեսցիս Որդի Աստուծոյ։ 19 Առ զմերս, եւ ետ զիւրն. կաց յաղաւթս, զի զքեզ ուսուսցէ, որպէս առ Ղազարոսն ասէր. Հայր, փառաւոր արա զՈրդի քո, զի եւ Որդի քո փառաւորեսցէ զքեզ. եւ լինէր ձայն յերկնից, ասէ. Փառաւորեսցի. Գիտեմ, զի հանապազ լսես ինձ, այլ վասն բազմութեանս, որ շուրջ կան զինեւ, առնեմ, զի հաւատասցեն, թե դու առաքեցեր զիս։ 20 Զոր ինչ միանգամ յանձին կրեաց՝ ոչ վասն իւր ինչ եւ ոչ վասն Հաւր իւրոյ, այլ զի ապրեցուսցէ խաչիւն զամենայն ազգս մարդկան։1 Երանելոյն Կիւ[ր]ղի, Աղէքսանդրացոյ եպիսկոպոսի, ի մեկնութենէ Կորնթացոց առաջին գլխոյն ի Ե.րդ բանէն։    2 Եւ հարկաւորապէս իսկ առ ընթերակայս ոչ մեռանել միայն, այլ թաղեալ ասեն զնա. զի քան հաւատացուցանելով զմեռանելն ըստ ճշմարտութեանն Եմանուէլն, գտանի եւ ի շիրմի, սակայն վերակենցաղեաց, որպէս ասացին այժմ եւս ի ձեռն զմեռանելոյն մարմնով հաւատացուցանելով, եթե եղեւ մարմին, եւ այն՝ զի Աստուած ելով Բան. իսկ ի ձեռն կոխելոյ զմահ, եթե Աստուած ըստ բնութեան է՝ լրջապէս բացայայտէր. քանզի որպէս է մարդկային ախտակրելն, այլսպէս աստուածական յաղթել զմահն։    3 Նորին, որ առ թագունին մատենից։    4 Իսկ Յիսուս դարձեալ աղաղակեաց ձայնիւ մեծաւ եւ արձակեաց զոգին, եւ որ զկնի։- 5 Եթե հասարակական մարդ էր Քրիստոս, իբր սիրեցելոյ նորա այսքան էր ի տարերսն խռովութիւն. քանզի արեգակն զճառագայթս իւր ամփոփեաց, եւ նաւուրդ խաւար գործեցաւ. իսկ երկիր զիւր Տէրն տեսանելով ի Հրեիցն այպանեալ՝ հերձանիւր, արձակեաց իսկ զսրբոց անձինսն ի դժոխոց։ 6 Եւ զայս առնելով արդեաւք ոչ Աստուծոյ. քանզի Աստուած էր ի մարմնի, որում եւ արարածս թշնամանեցելոյ, յեղանակ իմն իմն միաբանեալ՝ բարկանայր։1 Երանելոյն Պրոկղի, եպիսկոպոսի Կիւլիկեայ՝ ի խաւսիցն, որ յԱնթիմեայ եկեղեցոջն է։    2 Ոչ երբեք ախտ առանց մեղաց. քանզի մեղաց եղեւ բովք. ոչ երբեք ի վերայ փայտի կախեցաւ կեանք՝ յանհայրական մարմնի զբռնաւոր նշանակեալ. ոչ երբեք գերեզման ի մահուանէ զբացաքարշաւղն մեռելոց ընկալաւ. ոչ երբէք երկինք ի մէջաւրէի զխաւար զգեցաւ, եւ վասն զի գործ հակառակ Աստուծոյ, ապա իշխեցեալ մերձեցեալ եղեւ ի մարմին. ոչ երբեք դժոխք զոր եկուլն բացափոխեաց, ոչ երկիր զարդարեցաւ՝ կեանս ընկալաւ գերեզմանաւ՝ մանաւանդ ոչ գերեզմանաւ, այլ հարսնարա[նա]ւ. քանզի ոչ ապականեցաւ թաղեալն, այլ առագաստեցաւ իջեալն։    3 Յետ սղի։    4 Ոչ երբեք Գառն, բառնալով զմեղս աշխարհականս՝ եդաւ ի վերայ սեղանոյ, եթե ոչ յորժամ զկերպս ծառայի էառ։ 5 Եւ որ ստեղծն զհող՝ անթարգմանապէս զգեցաւ, որոց մարմին կեանք էր եւ արիւնն փրկանս եւ հոգին պատարագ՝ երկնային բնութիւն անսկիզբն։1 Երանելոյն Դիոսկորոսի, եպիսկոպոսապետի Աղեքսանդրու, ի գրեցելոյ առ Սեկենդոնան թղթոյն Գանգրայ յաքսորիցն, ուր զընթացսն կատարեալ ի Քրիստոս. թովթ. Ե. սեպտեմբեր Բ. հոռի Զ.։    2 Եւ զի մի յոլովաբանել զթղթական թուեսցուք գերազանցեալ գծաւորութիւն, այլ զայն համառաւտաբար ասեմ. հաւատ զերկնայնոցն կամարաց մեզ բանա զմուտն. հաւատ երեւելեացս արհամարհել ուսուցանէ եւ հանդերձելոց բարեաց ախորժապէս առընդունելով աւատ, եւ յոլովից ստորակացեալ եւ զանազանաց վշտաց՝ դրախտին քաղաքացի գործէ։ 3 Քանզի ի ձեռն հաւատոյ զայն ձայն գոչեաց աւազակն. Տէր Յիսուս, յիշեա զիս, յորժամ գաս արքայութեամբ քո. Յառաջագոյն ազատեցաւ ի չարչարանաց, իսկ ի դրախտին փարթամապէս վայելեաց ի բարեացն, եւ ոչինչ անյարմար. քանզի հաւատ, որպէս ասացի, նմա առաջնոցն վնասակարութեանց առթեաց թողութիւն, իսկ սրբոցն հրեշտակ[աց] գործեաց հաւասարորդ. ետես ի խաչին, եւ Աստուած քարոզեաց, ետես յանարգութեան, եւ նմա առաջի անգաւ՝ Տէր զնա կոչելով, ասելով. Տէր Յիսուս, յիշեա զիս, յորժամ գաս արքայութեամբ քո։ 4 Զինչ հրաշափառ իրիդ, ո աւազակ. զինչ այդքան կամացդ փոփոխումն. ոչ տեսեր ինքնատես մեռեալս յարուցեալ, ոչ կոյր վերատեսեալ, ոչ կաղ գնացեալ, ոչ բորոտ մաքրեալ, ոչ ծով սանձեալ, ոչ դեւս տարահալածեալս, ոչ անդամալոյծս պնդեալս, ոչ հացս բազմացուցեալս, ոչ արեան աղբիւրս յարմամբ քղանցիւք ազազեալս. մարդ տեսեր՝ բեւեռովն վարսեալ ի փայտի, ուստի քեզ այսպիսոյ գիտութեան տուաւ մեծութիւն. զոր մարգարէ վերծանեալ՝ յայս առաջնորդեցար մտածութեան. զՄովսիսի աւրէնսն ոչ վերծանեցեր, աւազակութեամբ բուծար, ո քեզ ի հայրապետացն վարդապետ եղեւ։ 5 Գիտեմ եւ ես, ասէ, զմեղաց մերոց վտանգս, ոչ անգիտ[ան]ամ զպատիժս ինձ գործելոց դժնեից. ոչ ուսայ յաւրինականս, այլ առ Տէրն աւրինաց ապաստանեցայ. ոչ վերծանեցի մարգարէս, այլ զոր քարոզեցին նոքա ախտակրել՝ ժամանեցի. հաւատ անուսումն ինձ գիտութեան դուռ եցոյց. այսուիկ վերացեալ առաջնորդաւ՝ ժամանեցի առ կենդանութիւնն։1 Երանելոյն Տիմոթեոսի. եպիսկոպոսի Աղեքսանդրու՝ ի Հակաճառութենէն, Թ. գլխոցն Լեւոնի տապալչի։    2 Այլ մեք վստահացեալք յԱստուածաշունչ Գրելոցն, եթե եղեւ մարդ ըստ ճշմարտութեանն Աստուծոյ Բան, նմա առբաշխեմք, որպէս յոլովից ասացաք, եւ զաստուածայինս եւ զմարդկայինս. փախնուլ միշտ երկուս բնութիւնս, կամ երկուս դէմս կամ ենթակացութիւնս ասել ի վերայ միոյ Քրիստոսի, եւ առբաշխել իւրաքանչիւրումն բնութեան՝ ումեմն զմարդկային ձայնս, իսկ զաստուածավայելուչսն Աստուծոյ։ 3 Քանզի արտասուելն Տեառն տնաւրինաբար՝ զնոյն հաւատամք յարուցանել զՂազար ի մեռելոց. քանզի հրամայեաց իբր Աստուած մարմնով մեռելումն, եւ փութապէս արտաքս եկն՝ լուեալ հրամանին։ 4 Զայս արար եւ ի վերա Յայիրա դստերն, բուռ հարկանելով դարձեալ զձեռանէն, համանգամայն հրաման տալով եւ ասելով. Մանուկ, արի, եւ վաղվաղակի յարեաւ։ 5 Եւ ի վերայ որդոյ այրոյն հրամանապէս ասելով. Երիտասարդ, քեզ ասեմ, արի, եւ վերանստեաց մեռեալն, եւ աւանդեաց մաւրն։ 6 Ապա ուրեմն որ զմեռեալս կենագործեաց իբր Աստուած՝ սա զփայտէ կախեցաւ եւ բեւեռաւք վարսեցաւ. վարագոյրն ի բաց պատառեցաւ եւ երկիր սասանեցաւ եւ վէմք հերձան, եւ պարզաբար ասել՝ ամենայն արարածք քստմեաց, զայրակցեալ, աւրինակ իմն զհամարձակելոցն ի փայտի բեւեռեալ զԱրարիչն ամենայնի, որպէս ասէ Պաւղոս։ 7 Սա զփայտէ կախեցաւ, խոստովանեցաւ յաւազակէն երկնից թագաւորութեանն գոլ Տէր. քանզի զոր յերկնային յուսայր թագաւորութիւնն՝ խաչակցելոյ նմա Տեառնն, կամ որ արդեաւք աւգտութիւն երեւութանայր ի յիշաւղութենէն Տեառնն՝ առժամայն մեռանելն հանդերձեալն. այլ է յայտ, զի զերկրորդ նորա գալուստ երեւութանայր, յորում գայր դատել զկենդանիս եւ զմեռեալս, եւ հատուցանել իւրաքանչիւրում ըստ գործս իւր։ 8 Քանզի ասէր՝ բեւեռեցելոյն մաղթելով. Յիսուս, յիշեա զիս, յորժամ գայցես արքայութեամբ քո. հաւատաց ոչ մարդ գոլ զնա սոսկ, այլ Որդի Աստուծոյ հարազատ՝ ըստ նորին Փրկչի վարդապետութեանն։ 9 Խաչեցեալն այսուհետեւ եւ քացախ լեղաւ արբեալ վասն մեր՝ շնորհեաց աւազակին զդրախտն իւր մուտ. քանզի ինքն էր եւ նախ մարմնաւորութեանն եւ յետոյ քան զմարմնաւորութիւնն, եւ ոչ այլայլեցաւ. ինքն զԱդամ արտաքս հանիչ սակս ստունգանելոյն՝ զաւազակն ի ներքս ածէ սակս խոստովանութեանն, իբրեւ պտուղ խայրոյ ճահագործութեանն իւրոյն մահուանն, որով մահուամբ զմահ մեռոյց, իբր աղբիւր կենդանութեան գոլով, եւ այն ինչ կենդանութիւն, որ է յատուկ Աստուծոյ։ 10 Քանզի յաղագս խաչեցելոյն վասն մեր մարգարէանալով՝ ասէ Մովսէս. Տեսանիցէք զկենդանութիւնս ձեր կախեալ առաջի աչաց ձերոց, եւ ոչ հաւատացէք։ 11 Եւ ինքնն Տէրն ասէր. Ես եմ յարութիւն եւ կենդանութիւն. քանզի յարոյց զմեռեալն զՂազարոս եւ խաչակցելումն աւազակին զկենդանութիւն շնորհեաց։ 12 Քանզի որպէս զԱդամ մահուամբ դատապարտեալ՝ արտաքս եհան ի դրախտէն, այսպէս աւազակին կենդանութիւն շնորհեալ՝ ի նոյն դրախտ դարձեալ վերստին եած։ 13 Եւ դարձեալ ասէ Տէր. Որպէս Մովսէս բարձրացոյց զաւձն յանապատին, այսպէս բարձրանալ պարտ է Որդոյ Մարդոյ, զի ամենայն, որ հաւատայ ի նա՝ մի կորիցէ, այլ ունիցի կենդանութիւն յաւիտենական։ 14 Արդեւք մարդ պարզաբար կամէր հաւատանալ յամենեցուն զփայտէ կախեցեալն, եւ յայնժամ տալ նոցա զկենդանութիւն յաւիտենական. եւ ոչ երբեք. քանզի ո զայն անհաւատաց, ասա ինձ, կամ իբր մարդ՝ կենդանութեան յաւիտենական տուիչ. կամ իբր յորժամ բարձրասցի յերկրէ խաչն՝ զամենեսեան ձգել առ ինքն խոստանայր զ՚ի նայն հաւատացեալս, եթե ոչ Աստուած էր մարմնացեալ։ 15 Քանզի որպէս ոչ եւս ծնիցեալ ի կնոջէ՝ Աստուած ելով Բանն, եթե ոչ մարմնացաւ անեղաբար ի նեմա՝ սակս առ մեզ ի նմանէն գործեցեալ տնաւրէնութեանն, այսպէս եւ ոչ խաչեցաւ վասն մեր, եթե թափեաց զինքն կամաւորապէս եւ եղեւ մարդ, եւ նուաստացոյց զինքն՝ եղեալ ունկնդիր Հաւր մինչ ի մահ, որպէս առաքեալն ասէ. եւ զի ցուցանէ ամենայնի անարգ, եւ անիծից մահուն վասն գերազանցութեանն ի վերայ ածէ՝ ասելով. Եւ մահու խաչի։ 16 Եւ որպէս երեւեցաւ մարմնով՝ Աստուած ելով Բանն, այսպէս եւ կրեաց վասն մեր զպատուական մահն. Այլ խաչեցելումն Քրիստոսի ամենայն ծունր կրկնեսցի՝ երկնաւորաց եւ երկրաւորաց, եւ ամենայն լեզու խոստովանեսցի, եթե Տէր Յիսուս Քրիստոս ի փառս Աստուծոյ Հաւր։ 17 Ապա ուրեմն ոչ երկու բնութիւն Քրիստոսի, կամ սոսկ մարդ խաչեցեալն, այլ Աստուած մարմնացեալն. եւ ոչ այլ ոմն էր առմածուցեալն, իսկ այլոյ լեզու խոստովանեալ զ՚ի դրախտն մուտ աւազակին. քանզի էր ինքնն Աստուածն Բանն եւ զայս կրելով եւ զայն դարձեալ իւրով լեզուաւն խոստացեալ. քանզի իւր յատուկ եղեւ մարմինն մարդկային, ըստ որում եղեւ մարմին Բանն եւ հաւասարեաց նմանապէս մեզ արեան եւ մարմնոյ, ըստ սրբոց առաքելոցն վարդապետութեանն։    18 Նորին՝ ԵԺ.ան պատմութենէն զտնաւրէնութենէ Փրկչին, յաւետարանաց շարադրութենէն։    19 Մատնի Պիղատոսի իբր մարդ, այլ հմայանա սորա կնոջն, քանզի Աստուած էր։ 20 Խաչի ի վերայ փայտի եւ բեւեռի իբրեւ զմարդ, եւ քացախ եւ լեղի արբուցանի եւ այպանի իբրեւ զմարդ՝ յառգնացելոցն մարդ եղեալ, այլ վկայեալ յարարածոցս եւ յեղելոցն եւ ի դահճացն, թե Աստուած եւ Աստուծոյ Որդի։ 21 Ձայնեին Հրեայքն իբրեւ զմարդոյ մեղաւորէ եւ չարագործէ. Խաչեա, խաչեա, զի եղեւ մարդ, այլ վկայէր գտիչն եթե, Մեղս ոչ արար եւ ոչ գտաւ նենգութիւն ի բերան նորա, եւ եթե թագաւոր նոցա գոյր՝ եւ ոչ կամեցողաց, զի Աստուած էր անյեղապէս՝ եղեալ մարդ։ 22 Խաչիւր, եւ բառնայր իւրովին զխաչն՝ ցուցանելով եւս հաճելով, եթե եղեւ մարդ, այլ հալածէր զբռնաւոր հակառակորդն առ խոխողումն, եւ իւրով մահուամբն խափանեաց եւ մեռոյց զմահ. եւ իշխանութիւն ունողն՝ դնել զանձն եւ դարձեալ առնուլ զնա՝ կամաւ յայս եկեալն, միայն անմեղն եւ Աստուած։ 23 Մերկանայ զիւր հանդերձսն եւ այպանի եւ խաչի՝ բեւեռելով զոտս եւ զձեռս ի վերայ փայտին, եւ քացախ եւ լեղի արբուցանիւր, եւ ծաղր լինի յանդգնաւղացն, եւ հայհոյիւր, զի մտահաճեսցէ, եթե զինքն կամաւորապէս թափեաց, եւ եղեւ մարդ եւ նուաստացոյց զինքն՝ մինչեւ խաչի մահու, այլ վկայիւր հաւատոյ աւազակին, եթե թագաւորութիւն ունէր հանդերձեալ ընդ նմա խաչակցեալն, եւ ամենայն իրաւք թագաւորեսցէ։ 24 Եւ հաւատադիր էր առ նա խոստմամբ Տեառն, եթե ինքն եւ զԱդամն արտաքս եհան ընդ Եւայի ի դրախտէն փափկութեան, որ ի ձեռն իւր զաւազակն ի ներքս ածէր՝ պատուիրեալ քերովբէիցն եւ բոցեղէն սրոյն, մի եւս արգելուլ զ՚ի ներքս ուղեւորութիւն դրախտին, աներգալաբար տուեալ զի ներքս ուղեւորութիւնն ամենայն կամաւղի՝ նմա հետեւել արքունական ճանապարհաւն։ 25 Եւ արարածս վկայէ ասացելոցս՝ ճանաչել զՏէր եւ զԱստուած խաչեցեալ, եւ զոգին ի ձեռս Հաւր զնա աւանդեալ, այս է՝ զիւր անձն, եւ զայս աղաղակեալ, զի հաւատագործեսցէ, եթե անձն իմանալի էր՝ ներանձնացեալ դաւանական մարմինն Քրիստոսի, եւ մարդ ըստ ճշմարտութեան եղեւ եւ ըստ ճշմարտութեան մեռաւ՝ բաժանմամբ եւ բացակացութեամբ անձինն եւ մարմնոյն. քանզի այս, որ վասն մեր համբերեաց մահու՝ անմահն, ի մեռեալս ազատն, այլ անբաժանելի էր տնաւրէնութեան բանիւ յիւրմէ անձնէ եւ ի մարմնոյ՝ ըստ անճառելի եւ անպարիմանալի բանէ, եւ յեղանակի աստուածայնոյ մարմնաւորութեանն։ 26 Քանզի ոչ մասին միաւորեաց, այլ եւ ոչ յումեքէ ասացաւ ի սրբոցն, եթե անձնացաւ, եւ այլ ոչ մարմնացաւ, եւ եթե մարմնացաւ, եւ այլ անձնացաւ ոչ. այլ միաւորեալ մարմնի անձն ունաւղին բանական, եւ մարմնոյ միաւորեալ՝ անճառաբար թաղիւր եւ ի բաց քակէր զապականութիւն, իբր անապական եւ մարմնացեալ այն Բան, եւ կոխէր զմահուն խայթոցս, իբր ազատ ի մեռեալս. յառնէր իբր ոչ մարդ սոսկ, այլ իբր մահու յաղթող եւ Աստուած։1 Երանելոյ հաւր մերոյ ճգնաւորի եւ խոստովանողի Յովհաննու Մայրագոմացոց՝ ի բանէն, որ վասն չարչարանաց եւ աներկիւղ մատնել զանձն իւր ի մահ վասն արարածոց։    2 Քանզի խոստովանութիւն ուղիղ հաւատոյ ի Քրիստոս ըստ աստուածային Գրոց այս է. խոնարհութեան իջման հաւատալ եւ զզաւրութիւն աստուածութեանն ոչ քակել ի խոնարհմանն, այլ յամենայն ժամ հաւատով ճանաչել զնա՝ եւ ի ցաւղակերպ էջսն եւ յղացմանն անքնելի, եւ ի մարմնանալն անճառապէս եւ յառնուլն զկերպս ծառայի, եւ ծննդեանն յաւէտահրաշ եւ ի խանձարրապատիլն եւ ի դնանիլն ի մսուր, եւ ի թլփատիլն եւ ի լինելն ընդ աւրինաւք, եւ ի վեր առոցիլն ի գիրկս Սիմէոնի, եւ ի փախչիլն յԵգիպտոս եւ ի նշդեհանալն ի Նազարէթ, եւ ի մկրտելն Յորդանան եւ ի փորձանսն սատանայի, եւ ի բնակելն ի Կափառնաումն եւ յամենայն զաւրութիւնս նշանացն, զոր արար՝ զնոյն ինքնն զէակից Բանն Հաւր է իմանալի եւ ի մեծամեծսն եւ ի փոքունսն, եւ ի քաղցնուլն եւ ի ծարաւելն, եւ ի ննջելն եւ ի տրտմելն եւ յարտասուելն, եւ ի մատնութիւնն եւ ի տխրելն եւ ի հոգալն, եւ յաղաւթելն ի Գեթսեմանի եւ ի պատելն զնա բազմամբոխ ժողովրդոցն եւ ի զարկուցանելն զնոսա զգետնի, եւ ի յունելն զնա եւ ի կապելն, եւ յածելն զնա առ քահանայապետսն եւ ի կռփահարելն, եւ ի թքանելն եւ ի խայտառակելն անհնարին ձաղանաւք՝ մինչեւ ի լոյս առաւաւտուն, եւ ի յապտակելն ի սպասաւորէն եւ ի կալն ի դատաստանի առաջի Պիղատոսի, եւ ի տանելն զնա կապանաւք առ Հերովդէս, եւ ի բառնալն իւրում զխաչն եւ ի պսակելն փշեղէն պսակաւ եւ ի մերկատարրն եղանել, եւ ի բեւեռելն ոտիւք եւ ձեռաւք ի փայտ խաչին, եւ ի ծարաւելն՝ առ ի յըմպել զքացախ եւ զլեղի, եւ յաւանդել զոգին, եւ ի խոցելն զկողսն, եւ ի բղ[խ]ման արեան եւ ջրոյն, եւ յիջանելն ի գերեզման եւ ի լինելն ի մեռեալս ազատ, եւ յառնելն ի մեռելոց եւ ի յամբառնալն յերկինս եւ ի նստիլն ընդ աջմէ Հաւր՝ զմինն միայն եւ եթ գիտել, զմարմնացեալն եւ զմարդացեալն Բանն Աստուած, ի զաւակէ Դաւթի։ 3 Այս ամենայն գործք Քրիստոսի աստուածային զաւրութեամբ գործեցաւ. այս է ամենայաղթ խաչն Քրիստոսի, յոր պարծիմք հանապազ։ 4 Այսմ ամենայնի հաւատալն է բարեփառութիւն. ըստ որում եւ ես ըստ սրբոյն Գրիգորի եւ ընդ ամենայն որթոդոսաց փառաւորեմ զամենասուրբ զԵրրորդութիւնն եւ հաւատամ ի գալուստ Միածնի Որդոյն Աստուծոյ՝ ըստ Հաւր առաքման եւ ըստ Որդոյ կատարմանն, որ կատարեաց զխորհուրդ տնաւրէնութեանն ի հաճոյս Հաւր եւ ըստ Հոգոյն Սրբոյ վարդապետութեան, որ լուսաւորեաց զկաթուղիկէ սուրբ եկեղեցի՝ ճշմարիտ խոստովանութեամբ ի Քրիստոս Յիսուս, ի Տէր մեր, որում փառք յաւիտեանս. ամէն։1 Երանելոյն Կիւրղի Աղէքսանդրացոց՝ յԵբրաեցոց գլխոյն, ԻԶ. բանէն։    2 Այլ մի է պատասխանի ճշմարտութեամբ ընդդէմ վրիպելոց, եւ լուծումն. զի Բան, որ յԱստուծոյ բնութեամբ եւ անճառութեամբ ծնեալ՝ է Միածին եւ եղեւ մարդ, եւ եկաց մնաց որ էրն եւ ի լինելն իւրում մարմին։ 3 Այսուհետեւ մի Որդի եւ Տէր՝ միութեամբ բնութեամբ լեալ մարդ Բանին Աստուծոյ եւ հաւասարեալ արեան եւ մարմնոյ, եւ այսու նմանեալ ամենայնիւ եղբարց։ 4 Այլ թերեւս ասիցէ ոք, թե յորժամ ասիցես բնութեամբ զմիութիւնն, ապա եւ ինքն Բանն խառնեալ իցէ ընդ մարմին. ապա ի Բանն իսկ ընթանան վիշտքն։ 5 Զի ապտակեցաւ ի պղծոց պաշտաւնեից, տանջեցաւ ի Պիղատոսէ եւ կախեցաւ զփայտէ, եւ բեւեռեցաւ բեւեռաւք եւ խոցեցաւ տիգաւ, եւ ամենայնիւ առ յանձն զվիշտս ամենայն, եւ իբրեւ ի հարկէ իմն դնեն եւ ակամա ի Բանէն զչարչարանսն ամենայն։ 6 Արդ, տես զթշնամութիւնն վնասակար մտացն, թե զիարդ խռովին եւ յերկուացուցանեն զմիտս անմեղաց, եւ գրեթէ խեղդ արկեալ բռնադատեն հաւանեցուցանել, իբրեւ յարելութեամբ ինչ միացուցանեն՝ մերձաւորութիւն Աստուծոյ առ մարդիկ, եւ իբրեւ թե անմարթ է բնութեան միութեան զհաւասարութիւն ընդունել արեան եւ մարմնոյ։ 7 Այլ ես, սիրելիք, յայնպիսի վնասակար եւ յապականեալ մտաց կամիմ հեռացուցանել զձեզ եւ քաջութեամբ առաքինութեան կալ ի ճշմարիտ խրատու, եւ ասեմ զայս, զի որ ի մարմնի մերում միացեալ են հոգիքս եւ յամենայն ադամս մեր անճառութեամբ իմն եւ անքննութեամբ ազդեն, եւ են յամենայն տեղիս մարմին, եւ չեն հեռացեալ ի մէնջ՝ զամենայն պէտս մարմնոյ եւ զկենդանութիւն տալ ի մարմնին. Իսկ արդ, եթե վնասեսցի բնութիւն մարդոյն, եւ կամ անդ ատցի յանդամոցն, եւ կուրասցի ակնն, եւ եթե հատցի անդամ ինչ երկաթով եւ ժանեաւք գազանաց՝ հեղիցին արդեաւք եւ հոգիքն. եւ ոչ երբեք. զի եթե այնպէս զնա հաստատեալ Արարիչն ամենայնի, եւ լինել բնութեամբ միաւորութեան մարմին, եւ առանց վշտանալոյ եւ խեղութեան կալ մնալ յիւրում բնութեանն։ 8 Իսկ արդ, Բանն Աստուծոյ բնութեամբ անապական եւ արարիչ՝ միացեալ ի մարմնին, վշտանայր արդեաւք իւր բնութիւնն, զխաչէն ասեմ եւ զամենայն վշտացն. եւ առ այս ասասցուք, զի յաւրէնսն Մովսիսի բազում եին, որք ընդդիմադարձք գտան հրամանաց նորա եւ ի մեղս իւրեանց մատնեցան ի մահ խաչի. որպէս Աքարն այն, որ գողացաւ ի նուիրացն, որպէս այլ ոմանք. որպէս առ Եղիայիւն ըստ Աստուծոյ հրամանին մեռանեին բազումք։ 9 Արդ, ասասցէ ոք, եթե ի խաչել մարմնոյն հրաժարեցուցանեմք ի մահուանէ։ 10 Իսկ զիարդ չիցէ այս լի անմտութեամբ. զի եթե զմարդ լոկ խաչեցին, հոգիքն ապրեցան ի վշտացն. ապա եթե այս այսպէս է ճշմարտիւ, եւ չէ ինչ յերկուանալի, մանաւանդ եթե ճշմարիտ է, զիարդ իցէ արժանի յիմարութեանն, որ ոչն կարէ խոստովանել զբնութեամբ միաւորութիւնն Աստուծոյ Բանին՝ մարմնին իմանալ ի վեր քան զվիշտս չարչարանաց։ 11 Այլ վասն զի է Աստուած, կաց մնաց յիւրում անչարչարելի բնութեանն. ի չարչարել մարմնոյն իւրոյ եւ ի խաչիլ խաչահանուացն վշտանայր, չվշտանայր ի մարմինն, չմեռանէր, եւ ասի այս ի վերայ այնր, որոյ մարմինն էր. զի չէ այլոյ ուրուք մարմին, այլ Բանին Աստուծոյ մարմնացելոյ, որպէս բազում անգամ մեր ասացեալ է։ 12 Սոյնպէս եւ մահ խաչին՝ ոչ եթե լոկոյ մարդոյ, որ իբրեւ զմեզ, այլ զմահն չարչարանացն ասեմք ընդ այլս եւ զԵմանուելին։ 13 Եւ զի էր բնութիւն ի վեր քան զչարչարանսն եւ Փրկիչ ամենայնի եւ Արարիչ՝ երանելին Պաւղոս տեղեկացուցանէ մեզ եւ ասէ. Նովաւ հաստատեցաւ ամենայն ինչ, թե աթոռք, թե տէրութիւնք, թե իշխանութիւնք՝ ամենայն ինչ նովաւ եւ ի նոյն հաստատեցաւ. նա է գլուխ մարմնոյ եկեղեցոյ՝ անդրանիկ մեռելոց, զի եղիցի յամենայնի ինքն յառաջ անցեալ։1 Մեկնութիւն ի յայտարարութիւն եւ կշտամբանք հերձուածոցն։    2 Հաւատամք ի մի Աստուած, ի Հայր՝ ամենակալն, յԱրարողն։    3 Յանդիմանեալ կշտամբին հեթանոսք, որք բազում աստուածս անուանեն։    4 Ի մի Տէր Յիսուս Քրիստոս՝ յՈրդին Աստուծոյ։    5 Կշտամբեալ յանդիմանին ժողովն Քաղկեդոնի, որ ասացին երկուս դէմս ի Քրիստոս։    6 Աստուած յԱստուծոյ եւ լոյս ի լուսոյ։    7 Յանդիմանի Պաւղոս Սամոստացի, որ ասաց թե՝ Յիսուս մարդ էր։    8 Աստուած՝ յԱստուծոյ ճշմարտէ։    9 Յիրաւի նզովեցաւ Արիոս, որ ասաց թէ՝ Որդի չէր ի բնութենէ Հաւր։    10 Ծնեալ, այլ ոչ արարեալ. որով ամենայն ինչ եղեւ յերկինս եւ ի վերայ երկրի։    11 Դատապարտեալ նզովի ամբարիշտն Նստոր, որ սոսկ մարդ ասաց զծնեալն ի Կուսէն։    12 Որ յաղագս մերոյ փրկութեան իջեալ, մարմին առեալ եւ մարդացեալ՝ ծնաւ ի սրբոյ Կուսէն։    13 Ամաչեցեալ լիցի Եւտիքէս, որ ասաց՝ յերկնից եբեր զմարմինն, եւ ոչ ի սրբոյ Կուսէն։    14 Որով եւ մարմին եւ հոգի եւ միտք, եւ ամենայն, որ է ինչ ի մարդ։    15 Կշտամբեալ յանդիմանի Ապաւղինարէս, որ ասաց՝ մարմին եառ Աստուած, այլ հոգի եւ միտք ոչ եառ։    16 Ճշմարտապէս, եւ ոչ կարծիս ունելով։    17 Նզովեսցի պեղծն Մանի եւ Մարկիոն եւ Բարդուծան, որք ասացին՝ առաչաւք եւ նմանութեամբ եւ կարծեաւք երեւեցաւ Որդին Աստուծոյ յաշխարհս յայսմիկ։    18 Չարչարեալ խաչիւ, թաղեալ եւ յարուցեալ։    19 Նզովեա՜լ լիցի ժողովն Քաղկեդոնի եւ տաւմարն Լեւոնի, որք ասացին՝ այլ է, որ խաչեցաւն, եւ այլ է, որ ոչ խաչեցաւն։    20 Ելեալ յերկինս նովին մարմնովն՝ նստաւ ընդ աջմէ Հաւր։    21 Կարկեսցին լեզուք եւ խցցին բերանք հայհոյիչ կրաւնիցն, որ ասացին, եթե զմարմինն չտարաւ ընդ իւր յերկինս, այլ յաւդս ցնդեաց, եւ կամ՝ ի լուսաւորսդ եդ։    22 Գալոց է նովին մարմնովն եւ փառաւք Հաւր՝ դատել զկենդանիս եւ զմեռեալս։    23 Կորիցեն զանգիւտ կորուստն, որք զՔրիստոս ճշմարիտ Աստուած չխոստովանեցան։    24 Որոյ թագաւորութեանն ոչ գոյ վախճան։    25 Վատշուերիցին ապախտասիրացն բանքն, որ ասացին, եթե զկնի դատաստանին ի ծոց Հաւր լուծանի Քրիստոս։    26 Հաւատամք եւ ի Սուրբ Հոգին՝ յանեղն եւ ի կատարեալն, որ խաւսեցաւ յաւրէնս եւ ի մարգարէսն։    27 Դատապարտեալ նզովի Մակեդոնիոսն, որ ասաց թե՝ Սուրբ Հոգին նուազ է քան զՀայր եւ զՈրդի։    28 Հաւատա յայս միայն ընթանրական եւ առաքելական եկեղեցի։    29 Որոշեալ նզովեսցի Արտեմոն սքողախնդիր, որ ասէր, եթե առաքեալքն խոտորնակ եւ նենգութեամբ քարոզեցին զՔրիստոս, զի ինքեանք միայն նստցին նախագլուխք ի հանդերձեալսն։    30 Ի մի մկրտութիւն։    31 Կշտամբեալ յանդիմանի Մարկիոն, որ երից մկրտել սահմանեաց։    32 Եւ յապաշխարութիւն եւ ի թողութիւն մեղաց։    33 Արհամարհեալ այպանեսցի աղանդն Նաւատեայ մարդատեցի, որ զապաշխարութիւնն ոչ ընկալաւ, այլ այնպէս դառնութեամբ դատապարտեաց իբրեւ զանմիս եւ զանմարմին։    34 Ի դատաստանսն յաւիտենականս՝ հոգոց եւ մարմնոց, յարքայութիւն։    35 Պատկառեալ ամաչեսցեն, որք ոչ ունին ակն յարութեանն եւ դատաստանին Քրիստոսի։    36 Իսկ որք ասեն՝ էր երբեմն, յորժամ ոչ էր Որդի, եւ էր երբեմն, յորժամ ոչ էր Հոգին Սուրբ, կամ թե յոչէից եղեն, կամ յայլմէ էութենէ ասեն լինել Որդի Աստուծոյ։    37 Նզովեսցին այսոքիկ՝ Սաբէլոս, Փորտոնիոս, Վաղէնտիանոս, Պորփիւր, Մարկիոս, Աղեւթարիս եւ համախոհականք նոցին։    38 Իսկ մեք փառաւորեսցուք զայն, որ յառաջն է քան զյաւիտեանս, երկիրպագանելով Սրբոյ Երրորդութեանն։    39 Քանզի այսպէս հաւատամք զտնաւրէնութիւն Միածնին եւ խոստովանիմք, որպէս ՅԺԸ. որ ի Նիկիա, եւ ՃԾ., որ ի Կոստանդինուպաւլիս եւ Մ., որ յԵփեսոսն, եւ ոչ ընդունիմք զժողովն Քաղկեդոնի, եւ որք ընդունին՝ ընդ նոսա ոչ հաղորդիմք։    40 Յաղագս այսպիսի շնորհաց փառաւորեմք զՀայրն՝ զնոյն ինքն տուողն զՈրդին Միածին վասն կենաց աշխարհի։ 41 Փառաւորեմք զՈրդին, որ զինքն եդ վասն մերոյ փրկութեան։ 42 Փառաւորեմք զՀոգին ճշմարիտ, որ զաւրացուցանէ եւ կենագործէ զմեզ եւ տա շնորհս առ ի յԱստուծոյ հաղորդութիւն։    43 Եւ մեք որդիք եւ ժառանգորդք հաւատոց նոցա, քանզի նախանձաւորք նոցին եմք, զաւրանամք հաւատովք եւ նզովեմք զԱրիոս, որ հայհոյեաց եւ ասաց, եթե Որդի չէր ի բնութենէ Հաւր ծնեալ, այլ արարեալ։ 44 Նզովեմք եւ զՄակեդոն, որ ասաց, եթե Սուրբ Հոգին նուազ է քան զՀայր եւ զՈրդի։ 45 Նզովեմք եւ զՊաւղոս Սամոստացի, որ ասաց, եթե Յիսուս մարդ էր եւ իմաստութեամբ զաւրանայր։ 46 Նզովեմք զՄանի եւ զՄարկիոն եւ զԲարդուծան, որք ասացին աչաւք եւ նմանութեամբ եւ կարծեաւք երեւեալ Որդին Աստուծոյ յաշխարհի, եւ ոչ ստուգապէս առ մարմին ի սրբոյ Կուսէն։ 47 Նզովեմք եւ զԱպաւղինարէս, որ ասաց, եթե մարմին առ ի Կուսէն, եւ շունչ եւ միտք ոչ եառ։ 48 Առաւել նզովեմք զՆստոր պիղծ, որ հայհոյեաց եւ ասաց, եթե Մարիամ ոչ ծնաւ զԱստուած, բայց մարդ արարած, որպէս զմի ոք ի մարգարէիցն։ 49 Նզովեմք եւ զԹեոդորոս եւ զԴիովդորոս եւ զԹեոդորիտոս եւ զԶբա եւ զԱկակ պարսիկ եւ զԲարծումայ Մծբնացի, եւ զպիղծ կանոնս նոցա, եւ որ միանգամ հնազանդեցան չար հերձուածողաց՝ Նստորի, որ ամբարշտութեամբս իւրով ասաց, եթե ի ձեռն շնորհի արժանաւորեցաւ լինել տաճար Աստուծոյ Բանին, եւ հայհոյեն եւ ասասցեն, եթե այլ Որդի է, որ ի Հաւրէ, եւ այլ Որդի, որ ի Մարիամայն. մինչեւ խելագարեցան եւ արհամարհեցին զՀայր Բ. որդովք՝ միովն բնութեամբ եւ միով եկամտիւ, եւ յայն մուծին չորրորդութիւն ի խոստովանութիւնն իւրեանց։ 50 Եւ ըստ նոցա բանիցն անաւրէնութիւն հաստատի. եթե այդպէս է, ամենայն ազգ մարդոյ խաչի երկիրպագանեն եւ զարիւն եւ զմարմին մարդոյ ճաշակեն։ 51 Նզովեմք եւ զժողովն Քաղկեդոնի եւ զտաւմարն Լեւոնի, զի ասացին երկու բնութիւն եւ երկու դէմս ի Քրիստոս յետ միաւորութեանն։ 52 Նզովեմք զԵբերիոս եւ զգիրս նորին ապականիչ, որ արար բաժանումն աստուածութեանն ի մարմնաւորութենէն եւ ասաց, եթե ապականացու էր մարմինն Աստուծոյ, որպէս ամենայն մարդկան, ի Կուսէ մինչեւ ցյարութիւնն անփառաւոր եւ անկատար, բայց յարութեանն փառաւորեցաւ եւ կատարեցաւ. եւ ոչ լուաւ զձայնն Պետրոսի, որ ասէ. Մարմին նորա ոչ ետես զապականութիւն։    53 Արդ, որ ոչ հաւատա, եթէ բնութեամբ էութեանն ճանաչի Միութիւնն եւ Երրորդութիւնն միութեան, եւ անսկիզբն միութիւն դիմացն, եղիցի նզովեալ։ 54 Որ ոչ խոստովանեսցի զՅիսուս Աստուած, որ համբերեաց խաչին կամաւորութեամբ վասն մեր՝ ի մի դիմաց Երրորդութեանն, ի բնութենէ Աստուծոյ Հաւր. փոխանակ այսորիկ ասէ, եթե մարդ էր բնութեամբ եւ այր էր արարած, եւ Աստուած էր շնորհաւք, եւ ապականացու մարմնով, եւ չարչարելի մահկանացու բնութեամբ, եղիցի նզովեալ։ 55 Որ ասէ, եթէ յերկնից եւ յայլ բնութենէ եառ Աստուած մարմին եւ արիւն, եւ ոչ առաւել խոստովանի, եթե ի Մարիամայ սրբոյ Կուսէն, որ է ի մերմէ բնութենէն՝ եառ Աստուած մարմին եւ շունչ, չարչարեցաւ եւ մեռաւ վասն մեր, որպէս եւ կամեցաւ, եղիցի նզովեալ։ 56 Որ համարձակեսցի ասել զմարմինն Աստուծոյ ապականացու ի միաւորութեանն, եւ ասէ բաժանումն Աստուծոյ ի մարմնոյն, եւ ոչ առաւել խոստովանի՝ մի Աստուած եւ մի բնութիւն անմահ եւ մի դէմս երկրպագեալս, զի է Աստուած եւ մարմինն մի բնÉ։[ՅԻՇԱՏԱԿԱՐԱՆ]    1 Փա՜ռք համագոյ անբաժանելի եւ միասնական Երրորդութեան՝ Հաւր եւ Որդոյ եւ Հոգոյն Սրբոյ, յաւիտեանս, ամէն։    2 Աղաչեմք զձեզ, ով սուրբ հանդիպողք, յիշեցէք ի Քրիստոս զստացող սուրբ Գրոյ՝ զԲաղտասարն եւ զպապն Մաթէոսն եւ զհանիկն իւր Մէրջանն։ 3 Դարձեալ յիշեցէք ի Քրիստոս զԲաղտասարն եւ զհաւրեղբարքն իւր՝ Առաքելն, Մարութէն, Եղնազարն. ամէն։    4 Դարձեալ յիշեց[էք] ի Քրիստոս զստացող եւ վերստին նորոգող սուրբ գրոյն՝ զբարեմիտ եւ ընթերցաս[էր], զհեզահոգի Բաղտասարն եւ զհայրն իւր մահդասի Նազարն. եւ զմայրն իւր Դշխունն եւ զեղբայրն իւր Սաֆարն, եւ զքոյրն իւր Մասփուրն. ամէն։    5 Դարձեալ յիշեցէք ի Քրիստոս զԲաղտասարն եւ կողակիցն իւր Մարիամն եւ զՈրդին իւր Մաթէոսն եւ դուստրն իւր Անայի. ամէն։    -------------    6 Նորոգեցաւ գիրքս ի դուռն Սուրբ Աստուածածնին՝ ձեռամբ անարժան Պետրոս երիցու, թվին ՌՀԸ, մեհեկի ամսոյ Ի. ի առաջին ամի Շահ Սէֆի, որդոյն Սէֆի միրզին, որ թագաւորեաց զկնի պապոյն իւրոյ, ի կաթուղիկոսութեան Տեառն. զոր յոյժ աշխատութեամբ հազիւ աւարտեցաւ, վասն զի յոյժ տրորեալ էր։ 7 Առ ոտս ձեր անկանիմ արտասուաթոր թախանձանաւք, ով սուրբ ընթերցողք, մի բերան ողորմի ասել ի[նձ] անարժանիս եւ ծնաւղացն իմոց, եւ յիշողքդ արժանի լինիք տեսոյն Քրիստոսի. ամէն։    --------------    [Տարբեր գրով]    8 Ես Տէր Յոհանս գիրս աւրինակեցի թվ. ՌՂԷ. մարտի ամսին ԺԳ. աւարտ հանաք։ 9 Աստուած ողորմի Բաղտասարին հոգւոյն. ամէն։    [Տարբեր, աւելի հետեւակ գրով]    10 Դարձեալ յիշեցէք պարոն Մաթոսն եւ կողակիցն Ռու[մի?]նիազն եւ զիւր դստերքն. ա[մէն]։        