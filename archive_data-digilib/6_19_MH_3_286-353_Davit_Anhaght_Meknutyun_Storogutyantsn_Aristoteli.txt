ԴԱՒԻԹ ԱՆՅԱՂԹ

ԴԱՒԹԻ ԱՆՅԱՂԹ ՓԻԼԻՍՈՓԱՅԻ 1ՄԵԿՆՈՒԹԻՒՆ ՍՏՈՐՈԳՈՒԹԵԱՆՑՆ ԱՐԻՍՏՈՏԷԼԻ        ... ... ... ... ... ... ... ... ... ...     1 Եւ վասն զի անուանի, խնդրեմք զառաջին գլուխն եթէ ըստ քանեաց եւ որպիսեաց պատճառաց այսպէս անուանեցան հերձուածք, եւ վասն էր Ճեմական Արիստոտելականն անուանեցաւ իմաստասիրութիւն։ 2 Եւ դարձեալ վասն զի ենթակայացաւ, կամ ըստ ընքեան ենթակայացաւ զաւրէն արհեստի եւ մակացութեան կամ առ մեզ՝ որպէս ուսանելի։ 3 Եւ վասն զի ըստ ընքեան ենթակայացաւ, կամ ի կատարելոցն յանկատարսն խաղայ, եւ խնդրեմք եթէ զինչ բաժանումն է, վասն զի բաժանումն ի կատարելագունիցն յանկատարսն եւ ի մասնականսն կոյս խաղայ, եւ կամ յանկատարելագունիցն ի կատարելագոյնսն, եւ խնդրեմք զինչ սկիզբն, զինչ կատարումն, զինչ որ ընդ մէջ ճանապարհն։ 4 Եւ այսպէս ըստ ընքեան։ 5 Իսկ եթէ որպէս առ մեզ ենթակայանայ՝ խնդրեմք որպիսի ինչ պարտ է գոլ լսաւղին եւ որպիսի ինչ մեկնողին։ 6 Եւ վասն զի զբաժանումնս շարադասութեանցն յիշեցաք, իսկ ի շարադասութիւնսն եւ բառք գոն եւ մտածութիւնք, եւ վասն բառիցն խնդրեսցուք եթէ որպիսի ինչ տեսակ գոյ յարմարաբանութեանց եւ եթէ վասն էր զանհաւաստին ախորժեաց, իսկ վասն մտածութեանն խնդրեմք եթէ որպիսիս եւ որքանիս գլուխս պարտ է յառաջագոյն առնուլ Արիստոտելականաց շարադրութեանց։1 Ընդ այսոսիկ հանդերձ աստուծով եւ առաջիկայ տեսութեաննՊՐԱԿՔ Բ     2 Առաջին գլուխ պարփակելոցն զԱրիստոտելի իմաստասիրութիւնն խնդրելն եթէ ըստ քանեաց յեղանակաց անուանեցան իմաստասիրութեան հերձուածք։ 3 Եւ պարտ է գիտել եթէ ըստ եւթն յեղանակաց անուանին իմաստասիրութեան հերձուածք։ 4 Այլ վասն զի ոչ կարողք գոմք ստուգապէս հետեւիլ ասացելոցդ, եթէ ոչ նախ ուսանիմք զինչ է հերձուած՝ արդ ասասցուք՝ զինչ է հերձուած։ 5 Հերձուած է արանց գիտնոց կարծիք առ ինքեանս ձայնակցելոց եւ առ այլս տարաձայնեցելոց։ 6 Եւ բարիոք ասացաք արանց եւ ոչ առն. վասն զի միոյ առն կարծիք դրութիւն լինի եւ ոչ հերձուած, որպէս Հերակղիտեայ, եթէ ամենայն ինչ շարժի, եւ կամ Պարմենիդեայ, թէ եզ է էակն եւ անշարժ, եւ կամ Անտիսթենեայ, որ ասէր՝ եթէ ոչ է ընդդիմակացութիւն. քանզի դրութիւն է հրաշափառ կարծիք ուրումն՝ միոյ ուրումն յայնցանէ որք յիմաստասիրութեանն ճանաչին։ 7 Իսկ գիտնոց ասելով եւ զայդ բարիոք առադրեցաք, զի եղիցին արժանաբանք եւ մակացուք։ 8 Քանզի եթէ եղիցին վայրապարք եւ երամակայինք՝ այնպիսեացն կարծիք ոչ առնեն արհեստս եւ մակացութիւն, վասն զի մեք զայնպիսի հերձուածս ի կիր առնումք՝ որ յարհեստս եւ ի մակացութիւնս տեսանին։ 9 Առ միմեանս ձայնակցելոց եւ առ այլս տարաձայնեցելոց. քանզի եթէ առ միմեանս եւ առ այլս ձայնակից գոն՝ ոչ լինի հերձուած, այլ ընդդիմանան հերձուածոյ հասարակ մտածութիւնք. քանզի կերպարանէ զհերձուած ձայնակցութիւն հանդերձ տարաձայնութեամբ, եւ ոչ ի վայրապար մարդկան, այլ ի գիտունս եւ յարժան արանց։     10 Արդ այսոքիկ վասն հերձուածոյ։ 11 Բայց պարտ է գիտել, եթէ ըստ եւթն յեղանակաց անուանին ըստ իմաստասիրութեան հերձուածք՝ կամ ի հերձուածապետէն, որպէս Պղատոնականք եւ Արիստոտելականք եւ Եպիկուրեանք, եւ կամ ի հայրենեաց հերձուածապետին, որպէս Կիւրենացիք վասն Առստիպոսի կիւրենացւոյ, եւ Էռէտռէացիք վասն Մենեդիմոսի էռէտռիացւոյ, կամ Մեգարականքն առ Տեռփսիոնի եւ Եւկլիդեայ մեգարացւոյ, ուստի եւ Մեգարական իմաստասիրութիւն անուանեցան երկրաչափք, կամ Ելիականք վասն Փէդոնի որ էր յԵլլիդեայ։ 12 Արդ այսպէս եւ ի հայրենեաց հերձուածապետին։     13 Կամ ի տեղոջէն, ուր հաւաքակիցք լինէին, որպէս Ստոյիկեանք՝ այսինքն սրահականք՝ վասն զանազանապէս շինուածոց սրահին որ յԱտտիկում, յորում վարժէր Զենոն Կիտացին այլ ոչ Ելեատացին, որ եւ Պարմենիդային եւ երկալեզու, յաղագս որոյ ասացեալ է.    Երկալեզուին մեծ զաւրութիւն եւ ոչ տկար Զենոնի։ 14 Բայց երկալեզու կոչեցաւ ոչ եթէ տրամաբանական էր, որպէս Կիտացին որ զնոյն ստեղծանէր, այլ վասն զի վարուք էր տրամաբանական՝ այլ ասելով՝ եւ այլ խորհելով։ 15 Արդ երբեմն հարցեալ ի բռնաւորէ ումեմնէ, եթէ ոյք ոմանք են առաւել դաւաբերիչք իւրոյ բռնաւորութեանն՝ նա զզէնակիրսն եցոյց։ 16 Եւ նա հաւանեալ եւ ապականեալ զնոսա՝ միայնացաւ եւ սպանաւ. քանզի բարի կարծեաց զստելն վասն ի բաց բարձման բռնակալութեանն։ 17 Որ երբեմն եւ իւր վարդապետին վիճակից եղեալ Պարմենիդեայ որ ասէր, եթէ եզ է գոյն եւ անշարԺ, թէպէտ եւ գիտէր ի ներգործութենէ եթէ յոքունք են գոյք, բայց սակայն շարադրեաց գիրս ի քառից ձեռնարկութեանց եթէ եզ է գոյն՝ բարի կարծեցեալ զվիճակիցն գոլ իւր վարդապետին։ 18 Եւ երբեմն դարձեալ առ նոյնում վարդապետում ասելով անշարժ ասէ գոյն՝ հինգ ձեռնարկութեամբ եստեղծ թէ անշարժ է գոյն։ 19 Որոյ ընդդէմ ոչ կարելով ասել Անտիսթենիս Շնական՝ յարեաւ յաթոռոյն եւ զգնաց էառ՝ կարծեցեալ հզաւրագոյն գոլ քան զամենայն ընդդիմադրութիւնս բանից զի ձեռն ներգործութեան ապացոյցն։ 20 Արդ այսպէս եւ ի տեղոջէն՝ ուր հաւաքակիցքն լինէին։     21 Եւ կամ յիմաստասիրելն մակդատութենէ, որպէս Արգելականքն. քանզի սոքա անհասելութիւն կարծելով՝ արգելուին զլուծմունս նախադասութեանցն։ 22 Բայց կոչեցաւ եւ եռոտնիք նոցին հերձուածն, վասն զի եռակի առնէին զպատասխանիսն. քանզի հարցեալք՝ եթէ հոգի անմահ եթէ մահկանացու է՝ ասէին թէ կամ մահկանացու է, կամ անմահ, կամ երկաքանչիւրքդ, կամ ոչ ոք ի սոցանէ։ 23 Բայց կոչեցաւ եւ Բացբարձական, որ է տարակուսական, վասն զի տարակուսէին միայն եւ ոչ լուծանէին, որք ընդդէմ են Պռոտագորականաց. քանզի Պռոտագորականք զճշմարիտն աւանդէին, ասելով եթէ ամենայն՝ զոր ինչ եւ կարծէ ոք՝ ճշմարիտ է։ 24 Զոր առանձինն յանդիմանէ Պղատոն զերկաքանչիւրսն եթէ Որպէս հասեալք ասէք ոչ գոլ հասումն, եթէ որպէս ոչ հասեալք։ 25 Եթէ որպէս հասեալք՝ ահա է հասումն, ապա եթէ որպէս ոչ հասեալք՝ ոչ հաւանիմք ձեզ ոչ հասելոցդ, եթէ է անհասութիւն։ 26 Իսկ զՊռոտագորականս յանդիմանէ ի Պռոտագորայ տրամաբանութեանն, ասելով այսպէս՝ եթէ Մեք, ո՜վ Պռոտագորաս, ասելով կարծել զքեզ չարաչար ճշմարտիցեմք արդեաւք եթէ ստիցեմք։ 27 Եթէ ճշմարտեմք մեք՝ դու ստես, եւ ահա է սուտ. իսկ եթէ ստեմք եւ դու ճշմարտես՝ ահա է սուտն ի ստելն մեր։ 28 Արդ ստես, թէպէտ եւ ճշմարտես, եւ եթէ ստես՝ ամենայն իրաւք ստես։ 29 Եւ ապա ի վերայ ածէ ասելով՝ եթէ Պռոտագոր ստէ, թէպէտ եւ ճշմարտէ, ստէ։ 30 Իսկ Արիստոտէլ ի ձեռն միոյ եւ նորին ձեռնարկութեան յանդիմանէ վասն արժանաւորութեան հակասութեան, քանզի ոմանք զամենայն սուտ կարծեն եւ ոմանք՝ ճշմարիտ, հակասութիւն է այսպիսիս, եւ ոչ երբէք հակասութիւն ճշմարտեսցէ. քանզի ոչ ամենայն ինչ ճշմարիտ եւ ոչ ամենայն սուտ։ 31 Այսորիկ բաժանման կարծեցին ոմանք եւ զՊղատոն գոլ, վասն զի պիտանանայ երկբայականաց առբայութեանց, ասելով՝ թուի ինձ եւ թերեւս, արդեաւք եւ կարծեմ։ 32 Այլ զայսոսիկ Պղատոն վասն ստուգութեան ասէր եւ ոչ վասն երկբայութեան։ 33 Արդ ոչ ստոյգն ամենայն իրաւք արգելական եւ արգելականն ստոյգ։ 34 Բայց սակայն ոչ արգելական Պղատոն. քանզի է ամենայն ուրեք լսել յասելն նորա եւ ի ցուցանելն շեշտաբար ըստ քերդողին՝ ի Փեստրում տրամաբանութեանն, եթէ անձն ամենայն անմահ է, եւ ի Փէդոնումն՝ եթէ ադամանդանիւք կապովք զկարծիսս զայս ունել յաղագս անմահութեան հոգւոյ եւ ի դժոխս երթալոյ։ 35 Եւ դարձեալ յԱւրէնումն ասէ, եթէ ճշմարտագոյն են այժմու ասացեալքս քան զԿրէտէս կղզի գոլ։ 36 Եւ դարձեալ ի Քաղաքականութեանն ասէ, եթէ վարձեսցուք քարոզիչ մեծաձայնագոյն քան զՍտենտոր, որ ելեալ ի վերայ բարձրաբերձ աստիճանի եւ աղաղակեսցէ՝ եթէ արդարն բարերջանիկ է, թէպէտ եւ մոռասցի ի մարդկանէ այսպիսի գոլով եւ վասն այսորիկ անիրաւ կարծեցեալ մտրակեսցի, իսկ անիրաւն թշուառական՝ թէ եւ մոռասցի յամենայն մարդկանէ եւ վասն այսորիկ որպէս արդար կարծեցեալ պատուեսցի յամենեցունց։ 37 Բազում ուստեք կարող էաք ցուցանել՝ եթէ ոչ յԱրգելականաց է Պղատոն, բայց զի Արիստոտէլական նախաբանութիւն է առաջիկայս եւ ոչ Պղատոնական։1 Ընդ այսոսիկ հանդերձ աստուծով եւ առաջիկայ տեսութեանսՊՐԱԿՔ Գ     2 Հինգերորդ յեղանակ էր հոմանունութեան ըստ իմաստասիրութեան հերձուածոց՝ որ ի յեղանակէ վարուցն էր, որպէս կոչեցեալքն Շնականք իմաստասէրք։ 3 Եւ Շնականք կոչեցան վասն չորից պատճառաց. կամ վասն անխտրութեան կենդանոյդ, վասն զի եւ նոքա զանխտրութիւն ախորժեցին՝ որպէս շունք ի հրապարակում ուտելով եւ լակելով, եւ բոկ գնալով, եւ ի կարասս, եւ յեռաճանապարհս ննջելով։ 4 Բայց զայս առնէին՝ որպէս բնութեամբ բարւոյն տենչալով. քանզի ասէին եթէ կամ բարի է, եւ պարտ է հասարակաբար եւ առանձինն գործել, եւ կամ ոչ է բարի՝ ոչ հասարակաբար եւ ոչ առանձինն պարտ է գործել. քանզի ոչ ի առ ի նոցանէ։     5 Զայս ինչ ասել եւ զայս ինչ թագուցանել, այլ էր ի նոցանէ ըստ քերդողին, եթէ.     6 Ասա եւ յայտնապէս, վասն զի ոչ ունիմք զարհուրիլ յումեքէ։     7 Այս առաջին պատճառ։ 8 Երկրորդ՝ եթէ անամաւթ կենդանի է շուն, նոյնպէս եւ նոքա ախորժեցին զանպատկառութիւն՝ ոչ զյոռագոյնն քան զամաւթ, այլ զլաւագոյնն. քանզի երկակի է անպատկառութիւն՝ մին յոռեգոյն քան զամաւթ եւ մին է լաւագոյն, որպէս ասէ Իսիդոս քերթող.     9 Անպատկառութիւն կամ մեծապէս վնասեաց զարս կամ աւգտեցոյց։     10 Արդ զայսպիսի անպատկառութիւն ախորժէին, որ լաւագոյն է քան զամաւթ, որգոն հաջելով ընդդէմ այնոցիկ, որք ոչ էին ի նոցայն իմաստասիրութենէ։ 11 Երրորդ պատճառ, եթէ պահպանական կենդանի է շուն՝ պահէին նոքա զկարծիս իմաստասիրութեան ի ձեռն ապացուցիցն եւ յոյժ մեծամտէին ի վերայ այսոցիկ. քանզի ասաց արդեաւք Անտիսթենիս վերակացու նորին հերձուածոյ այսպէս.     12 Ինն բացաթափանցիկ նետս շեշտաժայռս.	13 Եւ զսա ոչ կարացի հարկանել կատաղի շունս, այսինքն՝ եթէ անչափ փորձութիւնս ի վերայ ածի եւ ոչ կարացի ի վայր արկանել զխորհուրդս նորա։ 14 Չորրորդ պատճառ՝ եթէ որոշական կենդանի է շուն՝ ծանաւթութեամբ եւ անծանաւթութեամբ զսիրելին եւ զայլացին որոշելով. քանզի զոր ճանաչէն՝ սիրելի կարծէ, թէ եւ բիրս ի վերայ ողան հանդիպի առնլով, իսկ զոր ոչ ճանաչէ՝ թշնամի կարծէ, թէպէտ եւ կեր ինչ հանդիպի առնլով։ 15 Նոյնպէս եւ նոքա զպատկանաւղս իւրեանց իմաստասիրութեան սիրելիս կարծելով՝ մտերմութեամբ ընդունին, իսկ զանպատշաճողս ի բաց հալածէին՝ զաւրէն շանց ընդդէմ հաջելով։ 16 Վասն որոյ Պղատովն ի Գորգիայ տրամաբանութեանն ասէ, թէ ունի ինչ իմաստասիրութիւն շուն՝ որոշելով զսիրելին եւ զթշնամին։ 17 Եւ որոշել զճշմարտութիւն եւ ստութիւն միայն իմաստասիրութեանն է։ 18 Արդ այսպէս եւ հինգերորդ յեղանակն։     19 Վեցերորդ յեղանակ որ ի կատարմանէ, որպէս անուանեալք Հեշտականքն. քանզի կատարումն էակացն զհեշտութիւն իմաստասիրութեան ասէին, որոց սկիզբն եղեւ Էպիկուրաս, որում աճակից եղեւ Մենանդրոս։ 20 Արդ սոքա Եպիկուրեանքս մինչեւ յերկնայինսն ասէին գոլ զնախախնամութիւն եւ դադարեցուցանէին, զի մի կիրս ինչ կալցի աստուածայինն, որպէս հետաքրքիր գոլով առ ստորեայցս։ 21 Բայց յիշէ զկարծիսս զայսոսիկ եւ Մենանդրոս յԵպիտռէական գործառնութեանն, յորժամ ասէ այսպէս.     22 Կարծես եթէ այնչափ ինչ ունին աստուածք պարապութեան,     23 Որպէս զի զչարն եւ զբարին յամենայն աւուր     24 Բաշխեն իւրաքանչիւր ումեք, ո՜վ Սմիկռինի։     25 Արդ սոքա ասէին կատարումն գոլ զհեշտութիւնն՝ ոչ զյոռագոյնն զափրոդիտականացն եւ զայլոցն, այլ զանթախանձութիւն կրիցն եւ զդադարականն եւ զհաստատողականն զհոգւոյ, որպէս զի մի կրեսցէ յոռի ինչ կիրս։ 26 Սակայն եւ ոչ այսպէս կարող գոն զողղորդն ասել, վասն զի ոչ է հեշտութիւնն կատարումն բնութեամբ. քանզի ոչ վասն այնորիկ է ներգործութիւն բնութեան, որպէս զի հեշտասցուք, այլ հիւսեաց զհեշտութիւն ընդ ներգործութեան՝ պատրել զմեզ ի ձեռն հեշտութեան վասն տաժանողական ներգործութեանցն. քանզի տաժանումն է՝ ոչ քաղցելոց ուտելն եւ ոչ ծարաւելոց ըմպելն եւ ոչ տենչալով աստղկեանցն՝ զաստղկեանցն գործել։ 27 Արդ հեշտութիւնն ոչ է կատարումն՝ հետեւի եւ շարահիւսի ըստ բնութեան ներգործութեան, որպէս ստուերն գնացելումն լուսում։ 28 Այսպէս եւ վեցերորդ յեղանակն։     29 Եւթներորդ յեղանակ հոմանունութեան ըստ իմաստասիրութեան հերձուածոցն յումեմնէ պատահմանէ, որպէս Ճեմականք։ 30 Ընդ այսմ պատճառի Պղատոն ճեմելով առնելով զմերձաւորութիւն որ ըստ ուսմանց, վասն զի այն ինչ հանդերձ հոգւով եւ զմարմինն կրթել։ 31 Եւ ի մարդկայինց ի բաց գնացելոյ յաջորդէ զպարապարանն նորա Սպեւսիպոս՝ որդի Պռոտոնեայ՝ քեռ Պղատոնի. քանզի այն ինչ որ հանդիպիւր անդ Արիստոտէլիս, այլ կոչեցեալ էր ի Փիլիպեայ ի Մակեդոնիայ առ վարժել զորդի նորա զԱղեքսանդրոս. զոր առեալ յինքն՝ այնպէս խնամով վարժեաց ի թագաւորական արհեստն՝ որպէս ասել Աղեքսանդրի, յորժամ ուրեք ոչ զոք աւգտեցոյց՝ եթէ Այսաւր ոչ թագաւորեցի, վասն զի ոչ ումեք շնորհեցի բարի։ 32 Եւ երբեմն յասել Արիստոտէլի, եթէ անբաւ աշխարհք են ըստ Դէմոկրիտոսի՝ յարտասուս ասեն հարեալ զԱղեքսանդրոս ասել, եթէ ոչ միում բոլորում աշխարհում կարող եղէ ինքնակալ գոլ։ 33 Անտի դարձեալ Արիստոտէլ՝ յաջորդէ զպարապարանն Սպեւսիպոսի Քսենոկրատաւ, եւ կոչին երկոքեան Ճեմականք տեղաւքն զանազանեալք. քանզի Արիստոտելականքն կոչին Լիւկիէացիք Ճեմականք, իսկ Քսենոկրատեանքն՝ Ակադիմականք Ճեմականք։ 34 Իսկ ժամանակաւ, որպէս պատահէ, պակասեաց ոմանց անուն տեղւոյն եւ կոչէին Ճեմականք միայն, այլ ոչ Լիւկիէացիք՝ Արիստոտէլականքն, իսկ Քսենոկրատեայցն ներգործութեան անունն պակասեաց եւ կոչէին Ակադիմականք։ 35 Արդ Ճեմականք կոչեցան, ոչ եթէ ի ճեմել ինչ ուսուցանէին եւ ուսանէին, այլ վասն զի յաջորդեցին զպարապարանն Պղատոնի միջնորդութեամբ Սպեւսիպոսի։     36 Այսոքիկ են յեղանակք մականունութեան ըստ իմաստասիրութեան հերձուածոց։ 37 Բայց եւ յաւելցուք եւ զպատճառ եւթն գոլոյն յեղանակս՝ ոչ յոլովս եւ պակասս։ 38 Եւ պարտ է գիտել, եթէ անուանեցան ըստ իմաստասիրութեան հերձուածք կամ ի պատահմանէ, որպէս Ճեմականք, եւ կամ ի մտածութենէ. եւ ի մտածութենէ, կամ ի պարակայէ կամ ի նախատեսութենէ. եւ ի պարակայէ՝ կամ յանուանէ կամ ի տեղւոյ։ 39 Եւ եթէ յանուանէ, որպէս Պղատոնականք, իսկ եթէ ի տեղւոյն՝ կամ յանջատականէ եւ կամ յանանջատականէ։ 40 Եւ եթէ յանանջատականէն առնէ զի հայրենեացն հոմանունութիւն։ 41 Իսկ եթէ յանջատականէն առնէ զի տեղւոյն հոմանունութիւն։ 42 Իսկ եթէ ի նախատեսութենէ, կամ ի կատարմանէ՝ որպէս անուանեալքն Հեշտականք, եւ կամ ի ստեղծմանէն որ առ կատարումնն, եւ յայսմանէ՝ կամ ի գիտականէն կամ ի կենցաղականէն։ 43 Եւ եթէ ի գիտականէն՝ առնէ զանուանեալ Արգելականսն, իսկ եթէ ի կենցաղականէն՝ առնէ զՇնականսն։ 44 Այսոքիկ եւ յեղանակս պատճառի հոմանունութեանցն։1 Ընդ այսոսիկ հանդերձ աստուծով եւ առաջիկայ տեսութիւնսՊՐԱԿՔ Դ     2 Երկրորդ գլուխն է յառաջադրեցելոց մեզ ասել զբաժանումն Արիստոտելականաց շարագրութեանց հազարից ելոց թուով, որպէս Անդրոնիկոս աւանդեաց՝ մետասաներորդ յաջորդ գոլով յԱրիստոտելէ։ 3 Արիստոտելականկք շարագրութիւնքն՝ ոմանք մասնականք են եւ ոմանք հանուրք եւ ոմանք միջակք։ 4 Բայց մասնականք ասին՝ ոչ որպէս առ մի ինչ գրեալք, քանզի կարող է հանրական իրողութիւն առ մի ոք գրել, քանզի այսպէս եւ որ Յաղագս աշխարհի իրողութիւն է, հանրական գոլով՝ առձաւնեալ գոյ Աղեքսանդրի թագաւորի, այլ մասնական ասեմ՝ որքան յաղագս մասնականի եւ միոյ եւ առ մի ոք, որպէս թուղթք նորին։ 5 Քանզի թուղթք նորին առ մի ոք գոն գրեալք, զորս յութ գիրս ժողովեաց ոմն Արտեմոն յետ Արիստոտելի եղեալ։ 6 Իսկ ընդհանուրք ասին, որք զամենայն տեսակաց բուռն հարկանեն, որպէս Բնական լսաւղութիւնքն յաղագս ամենայն բնականաց, եւ Յաղագս երկնի, եւ Յաղագս լինելութեան եւ ապականութեան, եւ Յաղագս բարձրականացն որք վասն ամենեցուն, որք ի վերնաւդեայ տեղումն բաղկանան։ 7 Իսկ ոմանք ընդ մէջ մասնականացն եւ հանրականաց, որչափ ոչ յաղագս բոլորեցուն եւ ոչ յաղագս միոյ, այլ զյոլովից բուռն հարկանէ, որպէս պատմութիւն, որ երկակի է՝ ոմն քաղաքական՝ որպէս Քաղաքականութիւնքն, զորս պատմագրեաց վասն ընդ բազում երկրաշարժելոյ հանդերձ Աղեքսանդրիւ թագաւորաւ, զորս աւանդեաց ըստ տառիցդ երկերիւր եւ յիսուն գոլով թուով, իսկ ոմն բնական՝ որպէս Յաղագս տընկոց եւ կենդանեաց պատմագրութիւնք։     8 Իսկ ընդհանրականացն՝ ոմանք են ստորայիշատականք եւ ոմանք շարադասականք։ 9 Եւ ստորայիշատականք են, յորս գլուխս միայն գրէր առանց նախերգութեան եւ մակաբանութեան եւ վայելչական աւանդութեան։ 10 Իսկ ստորայիշատականք, վասն որոյ ոչ է պարտ ի ստորայիշատականացն հաւանիլ արիստոտելական կարծեաց, որպէս ուղղեցելոց ի վերջոյ։ 11 Արդ այսոցիկ ստորայիշատականացս՝ ոմանք միայնատեսակք եւ ոմանք պէսպէսք։ 12 Եւ միայնատեսակք են, որպէս կարծեցան, Յաղագս մեկնութեան՝ եւ ստորայիշատականք վասն անհաւաստութեան, յառաջ քան զգրեալն ի նա ստորայիշատակութեան Ամոննի իմաստասիրի իրաւացուցանել, եթէ եւ նախերգութիւն ունի, եւ մակաբանութիւն, եւ զվայելուչ աւանդութեան խոստումն։ 13 Իսկ ի պէտս կարծեաց են՝ գրեալքն առ Եւկէրոս ոմն եւթանասուն գիրս Յաղագս պէսպէս եւ շփոթեալ խնդրոց առանց նախերգութեանց եւ մակաբանութեանց։     14 Իսկ շարադասականացն՝ ոմանք ինքնադէմք, որք եւ լսաւղականք կոչին, եւ ոմանք տրամաբանականք, որք եւ արտաքինք կոչեցան։ 15 Եւ որպէս ինքնադէմք՝ ընդդիմակայք գոն տրամաբանականաց, իսկ որպէս լսաւղականք՝ արտաքոյականաց։ 16 Քանզի զամենայն մարդ աւկտեցուցանել կամելով Արիստոտէլ՝ գրեաց եւ առ պատկանաւորս իմաստասիրութեան յիւր յերեսաց, որք եւ լսաւղականք կոչեցան, որպէս զի պարտ է ամենայն իրաւք նոցա ունկն դնել. ուստի Բնական ունկնդրութիւն կոչեցաւ, վասն զի բարեփորձ գտաւ յայնոսիկ Արիստոտէլ որք ոչ գոն պատկանաւոր իմաստասիրութեան՝ ի տրամաբանականսն։ 17 Արդ յունկնդրականսն, որպէս առ արս հանդերձեալ իմաստասիրել խաւսելով՝ ապացուցից պիտանանայ, իսկ ի տրամաբանականսն, որպէս առ արս արտաքոյս իմաստասիրութեան խաւսելով՝ հաւանականից պիտանանայ բանից. ստեղծանելով զանմահութիւն անձին եւ յունկնդրականսն եւ ի տրամաբանականսն, եւ յունկնդրականսն հարկեցուցանողաւք բանիւք ստեղծանելով, իսկ ի տրամաբանականսն հաւանեցուցանողաւք եւ յիրաւի. քանզի ասէ Յաղագս անձին յունկնդրականումն, եթէ անձն անապական է. քանզի եթէ ապականացու էր՝ պարտ էր նմա ապականիլի ծերական թառամութեան. իսկ նա յայնժամ աճէ, յորժամ մարմինն զառանցէ. իսկ այն որ յորժամ պարտ էր ապականիլ աճէ՝ անապական է, ապա ուրեմն անապական է անձն։ 18 Արդ այսպէս յունկնդրականսն։ 19 Իսկ ի տրամաբանականսն այսպէս ասէ՝ եթէ անմահ է հոգին, վասն զի իւրովի ամենայն մարդ գինեձաւնութիւնս առնէ գնացելոցն եւ երդնուն նոքաւք։ 20 Արդ եթէ ոչ էր անմահ հոգին՝ ոչ երդնուին ի նա. քանզի ոչ ոք յոչ երդնու եւ ոչ ձաւնէ ինչ նմա։ 21 Իսկ Աղեքսանդրոս մեկնիչ այլ զանազանութիւն առնէ ունկնդրականացն առ տրամաբանականսն, եթէ յունկնդրականսն զիւր զկարծիս ասէ եւ զճշմարիտն, իսկ ի տրամաբանականսն զայլու եւ զսուտն։ 22 Այլ, ո՜վ Աղեքսանդրէ, ասեմք առ նա, եթէ ոչ այդ է իմաստասիրի. քանզի զսուտն ընդունել եւ եղծանել զճշմարիտն ոչ իրաւացի. քանզի ըստ Հոմերոսի.     23 Թշնամի ինձ այնպիսի այր սակայն եւ ի դրունս դժոխոց,     24 Որ այլ ինչ թագուցանէ ի սրտին եւ այլ ինչ ասէ։     25 Արդ այսպիսի զանազանութիւն ասէ Աղէքսանդրոս ունկնդրականացն եւ տրամաբանականացն, վասն զի ոչ կամի զբանական հոգի անմահ։ 26 Իսկ Արիստոտէլ ի տրամաբանականսն եւս առաւել քարոզէ զանմահութիւն հոգւոյ։ 27 Արդ զի մի յանդիմանեսցի ի տրամաբանականացն Արիստոտելի, վասն այսորիկ ասաց զայսպիսի զանազանութիւն ունկնդրականացն եւ տրամաբանականացն։1 Ընդ այսոսիկ հանդերձ աստուծով եւ առաջիկայ գործաւորութիւնՊՐԱԿՔ Ե     2 Բաժանումն ինքնադիմացն ըստ բաժանման իմաստասիրութեան լինի։ 3 Քանզի որպէս իմաստասիրութիւն յերիս բաժանի ի տեսականն, ի գործականն, ի բանականն՝ նոյնպէս եւ ինքնադէմքն. քանզի ինքնադիմացն ոմանք տեսականք, ոմանք գործականք, ոմանք բանականք։ 4 Եւ իւրաքանչիւր ոք ի սոցանէ յերիս բաժանի. քանզի տեսականն յերիս բաժանի՝ ի բնաբանականն, յուսումնականն, յաստուածաբանականն. իսկ գործականն՝ ի բարոյականն, ի տնաւրինականն, ի քաղաքականն. իսկ բանականն՝ յառաջ քան զհնարս, ի նոյն ինքն ի հնարս եւ յայնս՝ որք ընդ հնարիւքն մտանեն։ 5 Արդ բնականքն Արիստոտելի կամ յաղագս մարմնոց են կամ յաղագս անմարմնոց։ 6 Եւ եթէ յաղագս անմարմնոց են, կամ յաղագս այնոցիկ՝ որ յոռեգոյնք են քան զմարմին, կամ յաղագս լաւագունիցն քան զմարմին։ 7 Եւ եթէ յաղագս լաւագունիցն քան զմարմին, որպէս Յաղագս հոգւոյ իրողութիւն (քանզի հոգի լաւագոյն քան զմարմին բնաւորեցաւ գոլ), իսկ եթէ յաղագս յոռեգունից քան զմարմին, որպէս Յաղագս գունից նորա խնդիրք. քանզի գոյնք յոռեգոյնք են քան զմարմինս, վասն զի ի նոսա ունին զգոլն։ 8 Իսկ եթէ յաղագս մարմնոց է բնաբանութիւն նորա՝ կամ յաղագս վերնագունիցն քան զլուսին, որպէս երկնայինք մարմինք եւ յաղագս նոցա խնդիրք, որպէս սակս յարդագողիդ եւ աստեղց, եւ արեգական, եւ լուսնի, եւ կամ յաղագս ներքնագունից քան զլուսին, եւ այսոցիկ կամ յաղագս ընդհանուր մարմնոց բնութեան, որպէս Յաղագս լինելութեան եւ ապականութեան խնդիրք, եւ կամ յաղագս մասնականաց։ 9 Եւ եթէ յաղագս մասնականաց՝ կամ անշնչից կամ ներշնչից։ 10 Եւ եթէ ներշնչից՝ կամ սգայնոց կամ անսգայնոց։ 11 Եւ եթէ յաղագս անզգայնոց ներշնչիցն, որպէս Յաղագս բուսոց եւ տնկոց նորա խնդիրք. իսկ եթէ յաղագս զգայնոցն՝ եւ այս դարձեալ կամ սակս ընդհանուրց, որպէս Յաղագս կենդանեաց նորա պատմութիւն, յորում ասէ զկիրս կենդանեաց, եւ յաղագս ծերութեան եւ յաղագս մանկութեան, եւ յաղագս աճման եւ նուազութեան, քանզի այսոքիկ հանուրք են եւ ամենայն կենդանեաց գոն, եւ կամ սակս առանձնականացն, որպէս Յաղագս նախագիտութեան որ յերազոց. քանզի այս առանձինն մարդում միայն գոյանայ։ 12 Իսկ դարձեալ եթէ յաղագս ներքնագունիցն քան զլուսին են խնդիրք բնաբանութեան՝ կամ յաղագս վերնագունիցն քան զերկիր եւ կամ որք յերկրումս, կամ սակս այնց որ ի ներքոյ երկրի։ 13 Եւ եթէ յաղագս վերնագունիցն քան զերկիր, որպէս Ամբարձականք նորա, յորում ասէ սակս ծխային եւ գոլորշայնոյ շոգոլեաց, սակս որոտմանց եւ փայլակմանց, ամպոց եւ սակս ցոլակաց եւ վարսաւորաց, եւ խանձողացն եւ այծոցն եւ այլ տեսակացն։ 14 Իսկ եթէ սակս այնոց որ յերկրում, որպէս Յաղագս ծովուց, որպէս սակս գետոց եւ աղբերց իրողութիւնք։ 15 Իսկ եթէ սակս որ ի ներքոյ երկրի, որպէս Յաղագս շարժմանց եւ պատառմանց խնդիրք։ 16 Եւ այսոքիկ յաղագս բնականացն Արիստոտելի։ 17 Իսկ ուսումնականք նորա՝ որպէս Յաղագս Երեւականացն նորա եւ Հնարականաց գրեալ գիրք։ 18 Իսկ աստուածաբանականք նորա՝ որպէս որք Յետ բնականացն յաղագս սկզբանց ինն գիրք։ 19 Արդ այս բաժանումն տեսականացն։     20 Իսկ գործականացն ոմանք են բարոյականք, յորում զբարեբարոյութիւն ուսուցանէ՝ որպէս Եւդեմայինք եւ Նիկոմաքայինք մեծք եւ փոքունք. քանզի է ինչ որ առ հայրն գրեաց, որ կոչի մեծ Նիկոմաքայինք, եւ է ինչ որ առ որդին, որ կոչեն փոքր Նիկոմաքայինք։ 21 Իսկ տնաւրինականքն՝ որպէս Տնաւրինականք նորա գրեալ գիրք յետ տնաւրինական շարակարգութեան, յորում Վասն կենակցութեան առն եւ կնոջ, յորում ասէ ի չորից ունակութեանց զբարեկարգութիւն տան։ 22 Իսկ Քաղաքականն շարակարգութիւնք, յորում ուսուցանէ եթէ զիարդ պարտ է քաղաքավարիլ։ 23 Եւ յերկրորդ բանում Քաղաքականին ընդդէմ ասէ Քաղաքավարութեանն Պղատոնի։ 24 Իսկ ի Քաղաքավարութիւնսն ոչ ասէ, եթէ զիարդ պարտ է քաղաքավարիլ, այլ եթէ զիարդ առաջինքն քաղաքավարեցան։     25 Իսկ բանականն նորա բաժանի յերիս՝ ի յառաջ քան զապացոյց՝ այսինքն զհնարս, ի նոյն ինքն յապացոյցն եւ ի ներքս մտեալսն յապացոյցն։ 26 Եւ են յառաջ քան զհնարս՝ այսինքն զապացոյցն՝ Ստորոգութիւնքն են Յաղագս մեկնութեան եւ Առաջինք վերլուծութեանցն։ 27 Իսկ ոմանք զնոյն ինքն զապացոյցն ուսուցանեն, որպէս այլ երկու եւս Վերլուծութիւնք։ 28 Իսկ մտեալք ի նոյն ինքն յապացոյցն, որպէս Տեղականքն եւ ճարտասանական արհեստքն, եւ Իմաստականք յանդիմանութիւնք, եւ Յաղագս քերթողականին, քանզի հինգ են տեսակք շարաբանութեան՝ այսինքն ապացուցի՝ ապացուցականն, տրամաբանականն, ճարտասանականն, իմաստականն, քերդողականն։ 29 Եւ յիրաւի հինգ են, վասն զի նախադասութիւնքն ուստի լինին հինգ են. քանզի կամ ամենեւիմբ ճշմարիտ են առաջարկութիւնքն եւ առնեն զապացուցականն, եւ կամ ամենեւիմբ սուտ են եւ առնեն զքերդողական զառասպելուտն, կամ է ինչ որ ճշմարիտ եւ է որ սուտ. եւ այս եռակի՝ կամ առաւել ունի զճշմարիտն եւ առնէ զառաջնոցն տրամաբանականն, եւ կամ առաւել ունի զսուտն քան զճշմարիտն եւ առնէ զիմաստական ապացոյցն, եւ կամ հանգէտս միմեանց զսուտն եւ զճշմարիտն եւ առնէ զճար տասանականն։ 30 Ուստի կամեցուք ճարտասանին միայն տեսանին վասն հանգիտանալ միմեանց ճշմարտին եւ ստին։ 31 Եւ պարտ է գիտել, եթէ, բանականն գործի է իմաստասիրութեան. քանզի զոր ինչ պէտս կատարէ հիւսան լարն հիւսան՝ որոշելով զղորդն եւ զգելն, եւ շինողին ըստակն՝ որոշելով զթեւրն եւ զուղղորդն՝ այսպէս եւ բանականն՝ գործի գոլով իմաստասիրութեան՝ որոշէ ի միմեանց զսուտն եւ զճշմարիտն, զչարն եւ զբարին, զի մի սուտ ինչ կարծեսցուք եւ մի չար ինչ գործեսցուք։1 Ընդ այսոսիկ հանդերձ աստուծով եւ առաջիկայՊՐԱԿՔ Զ     2 Եւ արդ վասն զի բազում գոլ զԱրիստոտէլական շարագրածութիւնս իմացաք ի ձեռն բաժանման եւ ոչ գիտեմք՝ եթէ որ առաջին եւ որ վերջին եւ որ միջին առ ի սկիզբն առնել՝ բեր զերիսս զայսոսիկ ի կիր առցուք զինչ սկիզբն Արիստոտելի շարագրութեանց եւ զինչ կատարումն եւ զինչ որ ընդ մէջ ճանապարհն։ 3 Բայց զայսոսիկ խնդրեմք ոչ միայն վասն բազմութեան նոցա, այլ եւ վասն տարաձայնութեան առաջնոցն. վասն զի ոմանք ասէին՝ եթէ պարտ է ի բնաբանականէն սկիզբն առնել, եւ ոմանք՝ ի բանականէն, եւ այլք՝ ի բարոյականէն, եւ ոմանք՝ յուսումնականէն։ 4 Քանզի Բոյիթոս Սիդոնացի ասէր, եթէ ի բնաբանականէն պարտ է սկիզբն առնել. իսկ Անդրոնիկոս Ռոդացի՝ մետասաներորդ յաջորդն Արիստոտէլի՝ ասէր ի բանականէն սկիզբն առնել, իսկ ի Պղատոնականացն՝ ոմանք ի բարոյականէն եւ ոմանք յուսումնականէն։ 5 Եւ իւրաքանչիւր ոք զիւր կարծիս ստեղծանէր։ 6 Քանզի որք ասէին ի բարոյականէն սկիզբն առնել՝ ասէին եթէ արժան է նախ եւ առաջին զարդարել զբարս եւ մաքրել զհոգի յամենայն չարաբարոյականացն բարուց, վասն զի մաքուր գոլով՝ մաքրագունապէս մերձեսցի յիմաստասիրութիւնն. քանզի անմաքուր ի մաքուրն հպել ոչ իրաւ ըստ Պղատոնի, որպէս եւ ի բժշկականութեան ասեն, եթէ զանմաքուրս ի մարմնոցն որչափ դարմանեսցես՝ առաւել վնասեսցես՝ նիւթ տալով չարամաղձութեան, եւ որպէս ոչ կարողութիւն է բլշականաւքն աչաւք եւ այտուցելաւք ստուգաբանել յաղագս տեսանելեացն, նոյնպէս եւ որ չարաբարոյականաւք կարծեաւք հասեալ ունի զհոգին եւ ձեռնարկէ ուսուցանել մեծ սկզբմունս՝ սուտ կարծելութեան շնորհէ, եւ անվարժ ոչ այն որ ոչինչ գիտէ, այլ որ զմանկայինն յինքեան ոչ ունի ամփոփեալ ի չարէ. քանզի է մանկային ինչ ի մեզ եւ ծերոցելոց՝ անբան հոգի, զոր պարտ է վարժել. եւ վարժեալ առ ի Պղատոնէ ոչ այն որ բազում ինչ գիտէ եւ հոսէ յինքենէ վկայաբանութիւնս, այլ որ զմանկականն յինքեան ամփոփեալ ունի, որպէս ասացաք, ի չարէ։ 7 Վասն որոյ ասէ Պղատոն. Իմաստասէր կոչեմ ես՝ որ զբարիոք վարս ստացեալ է, թէպէտ եւ ոչ գիր [եւ ոչ] ղուղել գիտէ, զփութագոյնսն առ ի յԱթենացւոց. քանզի զգիրս վասն իմաստասիրութեան ուսանէին, իսկ ղուղել վասն նաւամարտութեան։ 8 Արդ այսոքիկ այսպէս։     9 Իսկ որք ասէին, եթէ ի բնաբանութենէն արժան է առնել սկիզբն՝ ասէին եթէ բնականքն կակղագոյնքն են, որպէս սննդակիցս մեր եւ ի մանկութենէ շաւշափեալք առ ի մէնջ՝ մարմին եւ ջիլք եւ երակք, եւ վասն զի բժիշկք սկիզբն առնելով բժշկութեան՝ ի կակղագունից դեղոցն սկիզբն առնեն, եւ վասն զի առաւել թուի Արիստոտէլ բարեփորձ լինիլ ի բնականս իրողութիւնս։ 10 Արդ այսպէս եւ սոքա։ 11 Իսկ որք ասեն, եթէ պարտ է յուսումնականէն սկիզբն առնել՝ ասեն եթէ արժան է նախ զուսումնականն ընթեռնուլ վասն հաստատութեան ապացուցին, քանզի զայսոսիկ ստուգապէս ուսանիմք, իսկ զայլն ամենայն կարծեաւք հասանեմք եւ քննութեամբ քան թէ ուսանելով, եւ վասն զի յայսոսիկ ուսանիմք, եթէ զիարդ ուսանել պարտ է, եւ եթէ գործականաւք հաւատարմութեամբ եւ ոչ յարժանահաւատարմութիւնս երեսաց յեցեալք, եւ վասն Պղատոնի մակագրեցելոյ ի համալսարանէն՝ Աներկրաչափն մի ներամտեսցէ։     12 Իսկ որք ասենն, եթէ արժան է ի բանականէն սկիզբն առնել՝ ասեն եթէ գործի է բանականն իմաստասիրութեան, եւ արժան է նախ գիտել զգործին եւ այնպէս պիտանանալ նմա։ 13 Քանզի այսպէս առնեն եւ ի ձեռնարհեստականսն, վասն զի երթեալն ի հիւսնականն նախ եւ առաջին ուսանի զգործին՝ զդուրն, զշաղափն, եթէ յինչ պէտս են, եւ ապա պիտանանայ նոցա ըստ իւրաքանչիւր գործոյ։ 14 Արդ այսպէս եւ այսոքիկ։ 15 Բայց բեր մեք ասասցուք, ուստի պարտ է սկիզբն առնել։ 16 Արդ պարտ է մեզ սկիզբն առնել ի բարոյականէն, վասն զի ոչ այլ կարծրագոյն քան զսոսա ունիմք, որք ասեն եթէ պարտ է ի բարոյականէն սկիզբն առնել. քանզի ուսանիմք զբարս ոչ ի սովորութենէ՝ հարուածով որպէս ճարակայինք ի կենդանեաց, այլ պարտ է ի բանականէն սկիզբն առնել։ 17 Սակայն եւ ոչ այնպէս պարտ է անփոյթ առնել զբարոյականէն, այլ եւ զնոսա զարդարել ի ձեռն զգաւնութեանց ներագրեցելոցն եւ անգրիցն, որպիսիք են Իսոկրատայն, որպէս զի պատրաստ գտեալ բանին՝ զմաքրագոյնս վարուցն կառուսցի ի նոսա։ 18 Եւ գիտելի է՝ եթէ իմաստասիրութեան ի տեսականն եւ ի գործականն բաժանեցելոյ, եւ տեսականին յաղագս ճշմարտին որ ի բանս է լինելոյ եւ զսուտն որոշելոյ, իսկ գործականին յաղագս բարւոյն որ ի գործսն է եւ զչարն որոշելոյ, եւ ի ներքսեանց շարաբանութիւնն՝ այսինքն ապացոյցն՝ գործի գոլով իմաստասիրութեան ընտրութիւն եւ բացընտրութիւն, որպէս զի ի տեսականին ընտրեսցէ զճշմարիտն եւ բացընտրեսցէ զսուտն, նոյնպէս եւ ի գործականին ընտրեսցէ զբարին եւ բացընտրեսցէ զչարն. որպէս զի մի սուտ ինչ կարծեսցուք եւ ստոյն հաւատասցուք եւ մի չար ինչ գործեսցուք։ 19 Եւ եթէ էր լիեալ յաւուրս Պղատոնի բանականդ՝ ոչ արդեւք մակագրէր ի դրունս համալսարանին՝ աներկրաչափն ոք մի ներամտեսցէ, զորոյ զաւրութիւն եւ ինքն եցոյց երբեմն ասելով ի Սոփիստէս տրամաբանութեանն այսպէս. Կրթեա զքեզ ինքն կոչեցելովքն առ ի յոքունց թախանձութեամբ, տակաւին եւս նոր գոլով համբակ, ապա եթէ ոչ՝ փախիցէ ի քէն ճշմարիտն, թախանձութիւն կոչեաց զհեռակացութիւն իրացն՝ այսինքն զբանականն։ 20 Քանզի Արիստոտէլ ի բանականումն փոխանակ իրաց դնէ զտառս գ՜ զայբն, զբեն, զգիմ, ասելով եթէ այբն բենին գոյանայ եւ բենն գիմին՝ ապա ուրեմն եւ գիմին գոյանայ այբն, եւ ի ձեռն սոցա ուսուցանէ զշարահիւսմունս շարաբանութեանցն, յարաժամ դոցա պիտանանալով՝ թախանձէ զընթերցաւղն. զայսոսիկ եւ մեք ասացաք՝ ուստի պարտ է սկիզբն առնել։1 Ընդ այսոսիկ հանդերձ աստուծով եւ առաջիկայ պրակքսՊՐԱԿՔ Է     2 Եւ վասն զի եցոյց մեզ բանս, եթէ պարտ է ի բանականէն սկիզբն առնել՝ նախազարդարեալ զբարս, որպէս զի մաքուրք գոլով մաքրապէս մերձեսցուք յիմաստասիրութիւն. եւ եւս իմաստասիրութեան բաժանեցելոյ ի տեսականն եւ ի գործականն՝ բանականն զաւրէն մաղի գոլով, որպէս յառաջագոյն ասացաք, ընտրէ ի տեսականէն զճշմարիտն եւ ի գործականէն զբարին, եւ բացորոշէ ի տեսականէն զսուտն եւ ի գործականէն զչարն, զի մի սուտ կարծիս ընկալցուք վասն գոյիցն եւ մի չար ինչ գործեսցուք, ունելով զբանականն որոշիչ՝ այսինքն զապացոյցն, որ է արդարեւ Հերմէական մոլութիւն, որով զինեալքն ոչ մեղկին եւ պարտին ի յուշկապարկաց՝ այսինքն յայլակարծեաց հերձուածոցն իմաստասիրութեան, որպէս Ոդիսեւս՝ ընկերաց նորա խոզացելոց ի դեղոցն Կիրկեայ, իսկ որ ապացուցիւ ոչ է զինեալ՝ լինի խոզ Բիւոտացի։ 3 Արդ հաւաքեաց բանս՝ եթէ պարտ է ի բանականէն սկիզբն առնել եւ յառաջագոյն զարդարել զբարսն։     4 Եւ վասն զի սակաւիկ ինչ յառաջագոյն վասն սկզբանց ճառեցաք, իսկ ուր սկիզբն է՝ անդ եւ կատարումն, բեր յաղագս կատարման՝ եթէ զինչ կատարումն է Արիստոտելի իմաստասիրութեան՝ խնդրեսցուք. վասն զի գտանելով զկատարումն՝ յաւժարագոյն լինիմք յընթեռնուլն, զի որք ոչ գիտեն զկատարումն կուրաց գոն քատակեալք՝ գնացելոց եւ ի նոյն բերիլոց։ 5 Արդ է կատարումն Արիստոտելի իմաստասիրութեանն դիտելն՝ եթէ մի է սկիզբն ամենայն գոյից։ 6 Քանզի ընդունել զասացեալսն ի քերթողէն ի վերայ Աստուծոյ, քան թէ ի վերայ թագաւորի՝ եթէ ոչ բարիոք է յոքնատէրութիւն՝ մի է տէր եւ թագաւոր։ 7 Եւ զի մի սկիզբն է բոլորից գոյից՝ ցուցանէ Արիստոտէլ, Յետ բնաբանութեան աստուածաբանելով այսպէս՝ եթէ սկիզբն կամ մի է կամ յոքունք, եւ եթէ մի է՝ ահա ունիմք զոր ինչ խնդրեմքն, իսկ եթէ բազումք են՝ կամ կարգաւորեալք եւ կամ անկարգք։ 8 Եւ եթէ անկարգք են՝ անկարգագոյնք են այնք որք ի նոցանէն, եւ ոչ եւս եղիցի այս աշխարհ զարդարեալ կարգաւորութեամբ, եւ նոյն ժամայն քակտելի եղիցի առանց բնութեան եւ ըստ բնութեան ոչ ելոյ։ 9 Իսկ եթէ կարգաւորեալք գոն՝ կամ յընքեանց գոն կարգաւորեալք կամ արտաքուստ յայլմէ ումեքէ պատճառէ։ 10 Եւ եթէ յընքեանց գոն կարգաւորեալք՝ ունին հասարակ ինչ մի, որ կարգաւորեաց զնոսա, եւ այն է սկիզբն։ 11 Իսկ եթէ յարտաքուստ յայլմէ ումեքէ պատճառէ՝ կամ ի միոջէ եւ կամ ի բազմաց։ 12 Եւ եթէ ի միոջէ՝ աստուստ մի է եւ սկիզբն։ 13 Իսկ եթէ ի բազմաց՝ կամ ի կարգաւորելոց կամ յանկարգից։ 14 Եւ ոչ դադարեցից զնոյնս շրջապատել մինչեւ ցանբաւն։ 15 Իսկ անբաւին ոչ ելոյ՝ ահա մի է բոլորեցուն սկիզբն։ 16 Եւ այսպէս՝ սկիզբն կամ մի է կամ յոքունք։ 17 Եւ եթէ յոքունք՝ կամ զնոյնս յարածեն ի գոյս եւ կամ այլք զայլս։ 18 Եւ եթէ զնոյնս յարածեն՝ աւելորդ է միւսն, իսկ ոչինչ ի սկզբմանէ եւ կամ յաստուածութեան աւելորդ։ 19 Իսկ եթէ այլ եւ այլք յարածեն ի գոյսս՝ պակաս եղանի իւրաքանչիւր ոք. քանզի պակաս է յարածեալն ի միոյն ի միւսմէն։ 20 Այլ ոչինչ սկիզբն եւ աստուածութիւն անկատար եւ թերի եւ ոչ երբեք . ապա ուրեմն՝ մի է բոլորեցուն սկիզբն։ 21 Եւ նա է արարիչ երկնայինց եւ այնոցիկ, որք ընդ լուսնով են ենթակցեալք։ 22 Քանզի եթէ համայն աստուած եւ համայն աշխարհ ըստ Արիստոտելի, այլ պատճառաւ յառաջ է աստուած քան զաշխարհ։ 23 Եւ ոչ եթէ ինքնեղ է աշխարհ՝ զաստուած պատճառ ունելով, որպէս եւ արեգակն յառաջագոյն գոյ իւր լուսոյն ըստ պատճառի միայն։ 24 Ապա եթէ ոք ասէ, եթէ բազում սկզբմունք են ըստ Արիստոտելի (քանզի որչափ ինչ են, որ շուրջն շարժին՝ այնչափ են եւ շարժաւղք նոցա. քանզի ասէ եւթն շրջանակացն եւթն միտս երակացեալս շարժաւղս, իսկ զնոսա գոլ անշարժ), այլ եւ այսպէս մի է սկիզբն, ընդ որով յարմարեալք գոն ամենայն ստորադասեալք միտք՝ նաեւ մի միտք գոլով անշարժ եւ անպատճառ՝ որ շարժէ զանմոլարն։ 25 Ապա եթէ ասես, վասն էր զմիտսն ասէ նախկին եւ նախագոյն զսկիզբն եւ ոչ զբարին՝ որպէս Պղատոն, գիտասցես զի յետ բնաբանականացն աստուածաբանելով, իսկոյն Յետ բնականաց իրողութեանց յիրաւի զանպատճառ միտսն ասէ սկիզբն՝ որպէս բնաւորականագոյն. այլ գիտէ եւ ինքն զբարին զմին զբոլորից սկիզբն, որպէս յայտ արար ի նախերգանումն Բարոյականին՝ այսպէս ասելով, եթէ ամենայն արհեստ եւ ամենայն հնար եւս եւ գործք եւ յաւժարութիւն բարւոյ ումեք թուի տենչալ։ 26 Եւ բարիոք երեւեցոյց զբարին, քանզի ամենայն ոք նմա տենչայ։ 27 Եւ գիտելի է, եթէ միշտ աստուածաբանելով բնաբանէ, քանզի թէպէտ յաղագս այնոցիկ՝ որք շարժին՝ բնաբանութիւն լինի, իսկ յաղագս անշարժիցն աստուածաբանութիւն, այլ սակայն անշարժքն՝ այսինքն աստուածայինքն՝ պատճառք լինին շարժելութեան, որպէս դարձեալ Պղատոն միշտ բնաբանելով աստուածաբանէ, եւ ամենայն ուրեք շրջապատելով՝ զիմանալեացն տեսանէ կարծիս։     28 Հինգերորդ գլուխ էր, յորում խնդրէաք՝ եթէ զինչ է ընդ մէջ ճանապարհն։ 29 Եւ պարտ է գիտել, թէ հինգ աշտիճանք են ամենայն իմաստասիրութեան՝ բանականն, բարոյականն, բնաբանականն, ուսումնականն, աստուածաբանականն. յորոց ծայրք են երկու՝ բանականն եւ աստուածաբանականն, իսկ մէջք՝ այլքն։ 30 Ի սոցանէ ոմանք զսրսկարանաց եւ մաքրարանաց քատակեցան, իսկ ոմանք հուպ ի կատարեալսն եւ ոմանք ի կատարելոց եւ նոցին խորհրդածութեանց։ 31 Արդ սրսկարանաց եւ մաքրարանաց քատակեցաւ բարոյականն՝ մաքրելով զհոգին ի չար բարուականաց կարծեաց, որպէս զի մաքուր եւ կարգաւոր եղեալ՝ մաքրապէս մերձեսցի յիմաստասիրութիւն, իսկ հուպկատարելոցն քատակեցաւ բնաբանականն, քանզի թէպէտ եւ անշարժ խնդրեմք ի բնաբանութեանն եւ շարժեցեալս յաստուածաբանութեան, այլ սակայն աստուածայինքն պատճառք գոն շարժելութեան բնականացն, եւ շարժելոցն ի հանգամայնս գամք շարժողաց անշարժիցն. իսկ աներեւելին յերեւելոյն փութագոյն ունի զճանաչելն։ 32 Իսկ նոցին կատարելոց քատակեցաւ ուսումնականն՝ որպէս սանդուխք ինչ եւ կամ կամուրջ յամենեւիմբ նիւթականացն առ ամենեւիմբ աննիւթականսն։ 33 Այսոցիկ ամենեցուն բագին եւ տաճար եղեւ Արիստոտելի իմաստասիրութիւնն։ 34 Իսկ բանականս զաւրէն ցանկոյ շուրջ եկեալ պահպանէ զամենայն տեսութիւնս որ յիմաստասիրութեան ի ձեռն ապացուցի։1 Ընդ այսոսիկ հանդերձ աստուծով եւ առաջիկայ պրակքսՊՐԱԿՔ Ը     2 Յառաջիկայում գործաւորութեանս խնդրեմք զվեցերորդ եւ զեւթներորդ գլուխն. քանզի եկաք զմեզ եւ զձեզ քննել։ 3 Եւ խնդրեսցի ի վեցերորդ գլխումն, եթէ որպիսի պարտ է գոլ լսաւղին ըստ վարուց եւ ըստ գիտութեան։ 4 Իսկ յեւթներորդն՝ եթէ որպիսի պարտ է լինել եւ մեկնաւղին։ 5 Արդ եղիցի լսաւղն կարգաւոր ըստ վարուց եւ փոքր աշխարհ, որպէս զի ի ձեռն կարգաւորութեանն, որ ի նմա, զմինն զբոլորեցունց զսկիզբն ծանիցէ, վասն զի կարգաւորութիւն ի միոջէ, իսկ անկարգաւորութիւն ի բազմաց, զի ի ձեռն աշխարհին, որ յինքեան, զբոլոր աշխարհս ծանիցէ։ 6 Արդ եղիցի լսաւղն փոքր աշխարհ. արդ որպէս ի բոլորում աշխարհում լաւագոյնքն ընդ ընքեամբ անկեալ ունին զյոռեգոյնսն՝ այսպէս պարտ է բանի ընդ իւրեւ ունել զբարկութիւն, բարկութեան զցանկութիւն։ 7 Քանզի յոռի է, որպէս ասէ Պղատոն, եթէ այր ոքմի ի մասին յոռեգունին անկանիցի. քանզի զարդարէ զբան խոհեմութիւն. եւ զբարկութիւն՝ արութիւն, եւ զցանկութիւն՝ ողջախոհութիւն։ 8 Եւ այսոցիկ բարիոք յարդարելոց եւ առանձնագործսն եղելոց՝ երեւի արդարութիւն, ոչ յայս միայն մասին անձին կամ յայն. այլ որպէս յարմարումն ինչ գոլով՝ նոցին յամենեսին տեսանի։ 9 Արդ այսպէս եղիցի ըստ վարուց լսաւղն։ 10 Իսկ ըստ գիտութեան եղիցի ստոյգ՝ ոչ յանգչելով յարժանահաւատութիւնս երեսաց։ 11 Քանզի այս պրակիս ոչ հաւատալով, վայրապար համարելով՝ այլ յեղանակաւ հաւատասցէ Սոկրատում՝ որ ասէ՝ Սոկրատում սակաւ ինչ հոգ տարցի, իսկ ճշմարտութեան յոյժ, հաւատասցէ եւ Արիստոտէլում՝ որ ասէր ի Բարւոյականումն՝ եթէ սիրելի է այրն՝ սիրելի եւ ճշմարտութիւնն, եւ երկոցունց սիրելեաց ելոց՝ ընտրելի է եւ մանաւանդ ճշմարտութիւնն։ 12 Եւ վասն այլ իրաց պարտ է ստոյգ լինել լսաւղին, վասն զի ի միոջէ իրէ բնաւորեցաւ լինել եւ ատելաբանութիւն եւ մարդատելութիւն, որպէս ասէ Պղատոն ի Փեդոնում տրամաբանութեան՝ ի դիւրապէսն հաւատալոյ բարուց կամ բանից։ 13 Քանզի ոմանք յառաջ քան զփորձ առնուլ ընտանեցուցեալ ընքեանց զոմանս, որպէս պիտանացու բարուց ստացաւղս, իսկ ինքնագիտաւղք եղեալք յետնագունից նոցա բարուց՝ յայնմհետէ մարդատեցողք եղեն։ 14 Եւ որք հաւատացին բանից ոմանց հաստատնոց եւ անխզից՝ եւ յետոյ տեսեալ զնոսա աւցտեալ եւ եղծեալս ի տրամաբանականացն՝ յայնմհետէ բանատեցողք եղեն։ 15 Արդ զի մի եղիցուք մարդատեցողք եւ բանատեցողք՝ պարտ է մեզ լսաւղացն ստոյգս լինել, պարտ է նմա ոչ ընդունել զերկարաձգութիւնս բանից, այլ տալ զինքն ըստ հարցմանց եւ պատասխանեաց վասն Սոկրատայ որ ասէ Թէ ոչ դու քեզ ինքեան լսես՝ այլում ասելոյ մի հաւատասցես, այսինքն՝ եթէ դու որ տաս զառաջարկութիւն, ի հարկէ եւ զեզրակացութիւնս տաս՝ ոչ հաւատաս. քանզի տվաւղ սերմանցն է պատճառ չարաչար բուսոցն։ 16 Քանզի պարտ է ասել առ այն՝ որ արտաքուստն ձեռնարկէ ասել զեզրակացութիւն եւ ոչ ետ զառաջարկութիւն՝ Զիարդ արդեւք դու ինձ ասասցես՝ զոր ինձ պարտ է ասել, եւ առ այն որ զառաջարկութիւնսն ետ եւ կագի վասն եզրակացութեան՝ եթէ ի քէն եւ ոչ յինէն զայդ լսես։ 17 Պարտ է նմա ոչ լինել հակառակող եւ վիճկու. Քանզի որ յայտնագունիցն ընդդէմ երթայ, որպէս ասէ Արիստոտէլ, կամ սգայութեանց պէտս ունի կամ տանջանաց. եթէ գիտելով ընդդէմ ասէ ճշմարտութեանն՝ տանջանաց, իսկ եթէ անգիտանալով՝ սգայութեանց եւ ուսմանց։ 18 Արդ այսպիսի եղիցի մեզ լսաւղն։     19 Իսկ մեկնիչ եւ պատմաւղ եղիցի միանգամայն եւ պատմաւղ եւ մակացաւղ։ 20 Եւ է պատմաւղին գործ մեկնութիւն անհաւաստեաց բառից, իսկ մակացուին՝ որոշմունք ճշմարտիցն եւ ստից, այսինքն՝ ծնընդականացն ի հողմայինս։ 21 Պարտ է նմա ոչ փոփոխակից լինել՝ զորս պատմէն եւ մեկնէ՝ զաւրէն տաղաւարականացն որ զանազան երեսս զգենուն վասն նմանութիւն առնելոյ զանազանից բարուց, եւ Արիստոտէլական լինել՝ յորժամ զԱրիստոտէլին պատմէ, եւ ասել՝ եթէ ոչ եղեւ այսպիսի իմաստասէր, եւ Պղատոնական լինել՝ յորժամ զՊղատոն մեկնէ, եւ ասել՝ եթէ ոչ եղեւ որպէս Պղատոն իմաստասէր։ 22 Պարտ է նմա ոչ ամենայն իրաւք բռնադատել եւ ասել՝ եթէ ամենայն իրաւք ճշմարիտ է զոր մեկնէն, այլ ամենայն ուրեք ասել՝ սիրելի այր, սիրելի է եւ ճշմարտութիւն, եւ երկոցուն սիրելեաց ելոց՝ ընտրելի է ճշմարտութիւնն։ 23 Պարտ է նմա ոչ կրակից լինել հերձուածոյ ումեք, որպէս Յամպղիքոսն եղեւ. քանզի սա կրակից եղեալ Պղատոնի՝ շնորհիւ Արիստոտելի ոչ ընդդէմ ասել Պղատոնի վասն տեսակացն, այլ մանաւանդ ձայնակցել։ 24 Պարտ է նմա ոչ ընդդիմակիր լինել ի կարծեաց ումեք, որպէս Աղէքսանդրոս. քանզի Աղեքսանդրոս՝ ընդդիմակիր եղեալ անմահութեան բանականի անձին զասացեալսն առ ի յԱրիստոտելէ յերրորդում ճառին Վասն անմահութեան անձին, որք ցուցանեն եթէ անմահ է բանական անձն՝ փորձի զամենայն շրջմունս շրջել առ ի մահկանացու ցուցանել զբանաւոր անձն։ 25 Պարտ է նմա զամենայն զԱրիստոտէլականսն գիտել, որպէս զի ձայնակից իւր արարեալ՝ զԱրիստոտէլ ի ձեռն Արիստոտելի պատմեսցէ։ 26 Պարտ է նմա եւ զամենայն զՊղատոնականսն գիտել, որպէս զի զՊղատոն ձայնակից իւր արասցէ եւ զԱրիստոտէլականսն Պղատոնականաց ներածութիւն արասցէ։1 Ընդ այսոսիկ հանդերձ աստուծով եւ առաջիկայ պրակքսՊՐԱԿՔ Թ     2 Ութերորդ գլուխ առաջադրելոցն խնդրել՝ եթէ զինչ տեսակ է՝ այսինքն յարմարաբանութիւն՝ Արիստոտելի շարագրածութեանց։ 3 Արդ է ոչ մի տեսակ, այլ զանազան. բայց եթէ ոք ասիցէ այլ յեղանակաւ մի գոլ՝ յամենայն ուրեք նմանն գոլով եւ պատշաճագոյն ըստ ենթակայից իրողութեանց. քանզի որպէս նման են ենթակայից իրողութեանց՝ թուի մի գոլ. քանզի զանազան իրաց բուռն հարեալք՝ ամենայարմար տեսակաւք բանից պատշաճեցոյց, կերպարանակցելով զյարմարաբանութիւնս ենթակայից իրողութեանց։ 4 Վասն որոյ ի մասնականսն, այսինքն՝ ի թուղթսն, փոյթ եւ կարճառաւտ է, հասարակ միանգամայն եւ առանձինն. եւ հասարակ՝ վասն զի ոչինչ զանազանի թղթական յարմարաբանութիւն հասարակ խաւսից, բայց միայն ներագրաւորն գոլով եւ առ տարացիս. իսկ առանձինն, զի մի ի տգիտականն անկցուք։ 5 Վասն որոյ եւ Հերմոգենիս, որ զՃարտասանական արհեստն գրեաց՝ ասէ. Զնորն հասարակաբար եւ զհասարակաբարն որպէս. քանզի, որ հասարակ մտածութիւն ունին՝ պարտ է աւտարավայելուչ բառիւք յարմարել, զի մի արհամարհեսցի վասն գետնաքարշ բառիցն եւ մտածութեանցն. իսկ զնորագոյնսն դարձեալ եւ զաւտարավայելուչ մտածութիւնսն պարտ է հասարակական բառիւք յարմարել, որպէս զի խորագոյնք գոլով իմասցին։ 6 Այլ եւ կծու է, եւ զի կծու է՝ յայտ առնէ մի ոմն ի թղթոցն. քանզի յետ մահուն Սոկրատայ, ելեալ յԱթենից՝ տածիւր ի Քաղաքիդում, եւ վերստին կոչելով որ յԱթենս եւ ոչ հաւանեալ՝ գրեաց այսպէս. Ոչ հաւանեցուցից զԱթենացիս երկիցս մեղանչել զիմաստասիրութիւն, առ որս՝ խոզատանձ ի վերայ խոզատանձի ծերանայ եւ թուզ ի վերայ թզոյ։ 7 Թուզ ի վերայ թզոյ գրելով՝ զզրպարտողսն նշանակեաց։     8 Իսկ ի միջակսն, այսինքն՝ յերկուս պատմագրութիւնսն, ստոյգ տրամայաւդեալ, որ մանաւանդ պատշաճ է պատմագրութեան. քանզի ոչ է, որպէս յայլսն՝ արտաքուստ ինչ ձեռնարկութիւնս առնել՝ նոյնպէս եւ ի պատմագրութեան։ 9 Իսկ ի յընթանրականսն ի տրամաբանականսն, որպէս առ արտաքոյս իմաստասիրութեան խաւսելով, իսկ ի տրամաբանականսն՝ խիստ եւ զանազան, նմանութեամբք Աստղական անուամբք եւ շնորհաւք լի։ 10 Իսկ ի հանրականսն եւ յինքինադէմսն, որ եւ յունկնդրականսն, ըստ բառից անհաւաստի, իսկ ըստ անուանաբերութեան հաւաստի, որպէս յորժամ ասէ ստորոգութիւն եւ քեղաւոր եւ տեղի. ոչ զայն տեղի որոյ եզրն պարունակաւղ է այնմ՝ որ պարունակի ի նմանէ, որպէս սահմանեաց ի Բնաբանութեան, այլ տեղի անուանէ զձեռնարկութիւնն՝ որ բազում ձեռնարկութիւնս պարունակեալ ունի յընքեան։ 11 Դարձեալ՝ որպէս յորժամ մեկնութիւն ասէ զանպաճոյճ բառն մեկնութեանն։ 12 Եւ այլազգ դարձեալ անհաւաստի է Արիստոտէլ. քանզի տարակուսելով՝ ոչ իսկոյն առընթեր դնէ զլուծումն, այլ շարամանէ զերկրորդ եւ զերրորդ տարակուսութիւնն, եւ այնպէս ահա ի ձեռն լուծման յերրորդ տարակուսութեանն լուծանէ զառաջին տարակուսութիւնն, զոր ոչ կարէ ի միտ առնուլ ընթերցաւղն եւ ոչ ի վերայ կալ երեւելեացն. իսկ մտածութիւնն ոչ հեռի կայ յերեւելեացս, վասն զի աղաչէ զամենեսեան եւ հարկաւորէ ի ներգործութենէ երեւելեացն զցուցեալսն հաւատացուցանել։ 13 Եւ զցուցեալսն ի ձեռն բանից՝ վկայութեամբք հնոցն վերակնքէ, ասելով՝ այսպէս թուի Եռակղիտեայ եւ Էմպէդոկղեայ։ 14 Եւ զվերագոյնս քան զբնութիւն քննելով հաւատարմանայ յայնցանեաց՝ որ ըստ բնութեանն են. վասն որոյ միշտ աստուածաբանելով բնաբանէ, որպէս եւ Պղատոն բնաբանելով աստուածաբանէ, ամենայն ուրեք յարաշրջեցուցանելով զկարծիս տեսակացն։     15 Իններորդ գլուխ է առաջադրեցելոցն խնդրել, թէ զի զանհաւաստութիւն ախորժեաց Արիստոտէլ. վասն զի ոչ էր բնութեամբ անհաւաստի՝ արդեաւք վասն պատմական տկարութեան զայս ախորժեաց, քանզի ի յոլով իրս հաւասարաբար պատմէ, որգովն ի մասնականսն յամենեսեան եւ յայնս՝ որք ընդ մէջսն են, եւ ի հանրականացն ի տրամաբանականսն յամենեսեան եւ յինքնադիմացն յոմանս, որպէս յԱմբարձականսն եւ ի Տեղիս եւ յԻմաստականս յանդիմանութիւնս, եւ բնութեամբ գոլով հաւաստի՝ զանհաւաստութիւն ախորժեաց։ 16 Բայց ախորժեաց զանհաւաստութիւն վասն երից պատճառաց՝ կամ թագուցանելոյ սակս, կամ փորձելոյ, կամ կրթելութեան. քանզի որպէս առ ի քերթողացն առասպելքն եւ առ ի քահանայիցն վայրագոյրք՝ նոյնպէս առ ի յԱրիստոտելեան հաւաստութիւն, բայց զի զՈրփիականն միայն ոչ երգէ զայն եթէ.     17 Երգեմ հանճարողաց, եւ դրունս ի վերայ ունկան դիք պիղծք.     18 Նմանն սորին՝     19 Չարախոհիցն պղծաց զթաւս ականջացն պարածածկեսցեն սարդի ոստայնիւք.     20 Եւ զԿաղղիմաքայինն՝     21 Յիջանել կողովին ընդ գետին հայեցարուք կանայք,     22 եւ ոչ ի ձեղուանց եւ մի ի բարձանց ճաճանչէք։     23 Եւ Արիստոտէլում երբեմն մեղադրելով Աղէքսանդրոս վասն արտատուութեան իւրոց շարագրածացն՝ եւ արտատրեալ է ասաց եւ ոչ արտատրեալ, առակելով զանհաւաստութիւն իմն ի Պիւթագորականացն արտատրեալ զասացեալ միայնագիրսն որ Վասն բանից գծաց՝ ի նաւաբեկութեան ըմբռնեցաւ որպէս զանճառսն արտակաքաւեալ. եւ զոր ասէն Պղատոն վասն անհաւաստութեան, եթէ եւ տախտակագիրն ուրեք կիրս կրեսցէ յերկրում եւ կամ ի ծովում, որ ընթեռնուն մի գիտասցէ. արդ՝ այսպէս թագուցանելոյ սակս։ 24 Եւ կամ սակս փորձելոյ զպատկանաւորս եւ զանպատկանաւորս իմաստասիրութեան, որպէս զի անպատկանաւորքն առ իմաստասիրութիւն թիկունս դարձուսցեն, առ որս պարտ է ասել զՀոմերականն՝ եթէ     25 Ուր փախչեսցին թիկունս դարձուցեալ, որպէս յոռի ոք ի պատերազմում,     26 իսկ պատկանաւորք առ իմաստասիրութիւն յորդորագոյնք եղիցին, ուսանելով՝ եթէ որչափ ինչ պէտս ճգնութեան ունին առ ի յուղղիլ իմաստասիրութեամբ. առ որս է ասել զՊղատոնականն՝ զոր ի Մանկաւրէնումն ասէ. Արդ՝ եթէ դժուարք եւ եթէ դեւրք՝ ընդ այս ուսմունս գնալի է՝ այս է ճանապարհ. անփոյթ առնել ոչ է պարտ։ 27 Արդ՝ այսպէս եւ արծուիք որոշեն զհարազատագոյնսն եւ զխորդսն ի ձագուց՝ կացուցանելով զնոսա ընդդէմ արեգականն. եւ որ միանգամ անքթթակի կարող գոն հայել ընդ ճառագայթսն արեգական, հանելով այնուհետեւ ի բոյնս՝ որպէս հարազատս սնուցանեն։ 28 Իսկ որք ոչ կարեն հայել ընդդէմ ճառագայթից արեգականն՝ որպէս խորթս՝ ի բաց ընկենելով ի բունաց՝ անտի սատակեն։ 29 Քանզի որպէս արամազդային [եւ] թագաւորական գոլով արծուի՝ եւ զթագաւորականն ի զգայութեանց ստուգեալ ունի, այսինքն՝ զտեսարանն։ 30 Եւ զի թագաւորական է արծուին՝ յայտ է, զի ոչ երբեք կերակրի մեռեալոտեաւք։ 31 Այսպէս եւ Կեղտացիք Ռինոսիւ գետով որոշէին զհարազատս յորդեացն եւ զշնայինսն. քանզի դնելով զնոսա ի վերայ վահանաց՝ թողուին ի հոսանս գետոյն այսր եւ անդր բերիլ։ 32 Եւ որք միանգամ ընկողմէին ի հոսանացն՝ որպէս որդիս շնացելոց կարծելով՝ անփոյթ առնէին, իսկ որք ապրէինն՝ առ հարազատս ունելով՝ խնամով սնուցանէին։ 33 Իսկ Պիւթագորականք զպատկանաւորս եւ զանպատկանաւորս առ իմաստասիրութիւն երազովք փորձեալք նախաճանաչէին. քանզի քննէին զնոսա յետ բազում աւուրց յաղաւթս կալ հրամայելոյ՝ եթէ որպիսիս երազս տեսին։ 34 Եւ զորս կարծէինն պատկանաւորս գոլ առ իմաստասիրութիւն՝ ընդունէին ի պարապարանն, իսկ զանպատկանաւորսն հալածէին ամենայն գոյիւ։ 35 Եւ այնուհետեւ ունայնաշիրիմն շինելով նոցա՝ որպէս ընդ մեռելոց կաճառէին։ 36 Վասն որոյ եւ Քիղովն Լակեդոմովնացի զայս կիրս կրեալ ի նոցանէ՝ հուր հարեալ զպարապարանէն նոցա՝ զբազումս ապականեաց։ 37 Իսկ Պղատոն ի ձեռն գինոյ որոշէր զպատկանաւորս եւ զանպատկանաւորսն, լաւագոյն եւ ճարտարագոյն քան զՊիւթագորաս առնելով. վասն զի յերազս մարթ գոյ եւ յաւելուլ եւ պակասեցուցանել, բայց արբեցեալք՝ զամենայն ինչ անբաժ եռակի արտապատմեմք, զոր յառաջն բազում ծածկութիւնք թագուցանէաք։ 38 Արդ՝ այսպէս եւ փորձելոյ սակս։ 39 Իսկ կրթութեան՝ որպէս Պղատոն զդաժանութիւն կարծմանցն ախորժեաց կրթութեան սակս։ 40 Այսպէս եւ Ապողղոն զառշեղութիւն նախասացութեան՝ փորձելոյ սակս. վասն որոյ եւ Կռիսոսի տուաւ անհաւաստի պիտած.     41 Կռիւսոս ընդ Հաղէս անցեալ մեծ իշխանութիւն քակտեսցէ. քանզի անյայտ էր՝ եթէ զիւրն եթէ զԿիւրոսին. ուստի զաւրաժողով եղեալ՝ զյետնագոյսն վիճակեցաւ։ 42 Եւ Աթենացւոց երբեմն պիտած տուաւ.     43 Պարիսպ Տռիտածնի փայտեղէն տայցէ մեծագանձն Արամազդ.     44 քանզի յայտնէր՝ եթէ ի ձեռն եռավարիցն պարտ է նոցա նաւամարտել. քանզի զայս նշանակէր փայտեղէն պարիսպն։ 45 Յորոյ վերայ եհաս Թեմիստոկղիս դժնեայ գոլով յիմանալ։ 46 Եւ Սաղամինացւոց տուաւ պիտած որ ասէր.     47 Ո՜վ աստուածային Սաղամիսս, յուզես դու զորդիս կանանց. անյայտ գոլով՝ եթէ զորոց արդեւք կանանց, զիւրեանցն եթէ զհակառակամարտիցն։ 48 Արդ՝ միանգամայն ասել, եթէ որպէս քերթողացն առասպելք եւ քահանայից վայրագոյրք՝ այսպէս եւ Արիստոտէլի ըստ բառիցն անհաւաստութիւն, թագուցանելոյ սակս։ 49 Դարձեալ՝ որպէս արծուեաց արեգակն եւ Կեղտացւոց Ռինոս գետ, Պիւթագորականաց երազք, Պղատոնի գինին՝ այսպէս եւ Արիստոտելի ըստ բառիցն անհաւաստութիւն, փորձելոյ սակս։ 50 Եւ որպէս դարձեալ Պղատոնի կարծմանն դաժանութիւն եւ Ապողղոնի առշեղութիւն նախասացութեանցն՝ այսպէս եւ Արիստոտելի ըստ բառիցն անհաւաստութիւն, կրթութեան սակս։1 Ընդ այսոսիկ հանդերձ աստուծով եւ առաջիկայ պրակքսՊՐԱԿՔ Ժ     2 Տասներորդ եւ վերջին գլուխ առաջադրեցելոցն խնդրելի է քանիս եւ որպիսիս ոմանս գլուխս պարտ է յառաջագոյն առնուլ ամենայն Արիստոտէլական շարագրութեան։ 3 Արդ՝ վեց գլուխս պարտ է ամենայն Արիստոտելականի յառաջագոյն առնուլ՝ զդիտաւորութիւն յորժամ ի մակագրութենէ անտի քարոզի. վասն զի ամենայն ինչ առ ի դիտաւորութիւն հայի, որպէս եւ Պղատոն ասէ. Ո՜վ մանուկ դու, մի է սկիզբն գեղեցկաբար խորհելոյ. գիտելն յաղագս ոյր է մտածութիւնն. ապա եթէ ոչ՝ հարկ է յամենայնէն վրիպել։ 4 Բայց քարոզի դիտաւորութիւնն ի մակագրութենէ, որպէս Յաղագս անձին եւ Յաղագս երկնի եւ Յաղագս լինելութեան եւ ապականութեան։ 5 Բայց մանաւանդ խնդրելի է դիտաւորութիւն, յորժամ ոչ ի մակագրութենէ քարոզի, յորժամ յոյժ անհաւաստի է մակագրութիւն եւ տարալսելի՝ որպէս Ստորոգութիւնք, որպէս Յաղագս մեկնութեան։ 6 Իսկ պիտանացուն խնդրելի է վասն յաւժարագոյնս լինելոյ զընթերցաւղսն՝ հայցեալս որպէս կեր ինչ կարկառեալ զառ ի նմանէ շահն առ տրփականս զուարդակցութիւն։ 7 Բայց մանաւանդ խնդրելի է զպիտանացուն առ թուեցեալսն վարկպարազի գրեալս գիրս, որպէս Տեղիք՝ զնոյն ստեղծանելով եւ եղծանելով, կամ առ չար ինչ գրեալս, որպէս Սոփեստականք յանդիմանութիւնք՝ յեղանակս խաբէութեան ուսուցանելով։ 8 Յաղագս որոց է ասել, եթէ եւ Տեղիք առ բարիոք իրս գրեցան՝ սակս կրթութեան, որպէս զի նեղելով հոգի յիւրաքանչիւրսն ձեռնարկութեանց բացածնեսցի զճշմարտութեանն լոյս, զաւրէն հրահանաց քարանցն յարշփելոց ընդ միմեանս եւ հուր բացաթողլոց ընդ միմեանս եւ լոյս։ 9 Եւ ոչ Իմաստական յանդիմանութիւնքն առ չար ինչ գրեցան, թէպէտ եւ յեղանակս խաբէութեան ուսուցանեն. այլ ոչ որպէս զի խաբեսցուք, այլ զի մի խաբեսցուք։ 10 Քանզի այսպէս եւ բժիշկք ուսուցանեն զմահացուսն ոչ վասն պիտոյից, այլ որպէս զի փախիցեն ի նմանէ։ 11 Իսկ զպատճառս մակագրութեանն խնդրելի է, եւ յորժամ զդիտաւորութիւն քարոզէ, բայց մանաւանդ խնդրելի է զմակագրութիւն, յորժամ անհաւաստի գոյ, յորժամ անուանաստեղծէ Արիստոտէլ՝ որպէս ի Ստորոգութիւնսն, որպէս Յաղագս մեկնութեան։ 12 Քանզի յորժամ ասէ Ստորոգութիւն, ոչ զատենական դատախազութիւն, որպէս սովորութիւնն է՝ նշանակէ, այլ զսեռականագոյնսն, որք սովորութիւն ունին միշտ ստորոգիլ եւ ոչ ստորակայիլ։ 13 Եւ դարձեալ Յաղագս տեղեաց, ոչ զեզր պարունակողին՝ ըստ որում պարունակող է պարունակիցեալն, որպէս ասեմք պարունակիցեալ զգինին ի ներքուստ մակերեւութենէն, այլ զորոշումն ի բազմաց որոշմանց պարունակական։ 14 Եւ դարձեալ Յաղագս մեկնութեան ասելով, ոչ ըստ բառին մեկնութիւն նշանակելով, այլ զմտածութիւնս հոգւոյն։     15 Ընդ որս խնդրելի է եւ յաղագս եղելոց խորթութեանց։ 16 Քանզի խորթանան գիրք ըստ հինգ յեղանակս. կամ յաղագս բարեմտութեան աշակերտաց, որք զիւրեանց շարագրածութիւնս իւրեանց վարդապետացն ձաւնեցին, որպէս պատճառաց բարեաց, որպէս Պիւթագորի եւ Սոկրատայ Պիւթագորականաց եւ Սոկրատականաց։     17 Եւ կամ վասն թագաւորականի պարգեւի. քանզի Իովբատայ Լիւբէացւոց թագաւորի հաւաքեցելոյ զայնս, որք Պիւթագորին գոյին, իսկ Պտղոմիոսի՝ զայնս, որք Արիստոտէլի՝ ոմանք վասն շահի վայրապար շարագրածութիւնս առնելով՝ խայտաղանէին եւ փտեցուցանէին, դնելով ի նորս ցորեանս, որպէս զի ընկալցին խոստովանաբար զառ ի ժամանակէն արժանահաւատութիւն։     18 Կամ վասն հոմանունութեան շարագրողաց եւ շարագրածութեանց եւ ստորայիշատակմանց. եւ շարագրաւղաց՝ ոչ եթէ միայն Արիստոտէլ Ստագիրացին այսպէս կոչէր, այլ եւ այլք Արիստոտէլք եղեն առ Ստագիրացեաւն, որպէս մանկնամարզն եւ մականուանեալն Առասպել, եւ յետ նորա՝ նոյն Ստագիրացին՝ վարդապետն Աղէքսանդրի։ 19 Արդ՝ սոցա ամենեցուն շարագրութիւնս արարելոց՝ կարծին այնք շարագրութիւնք Ստագիրացւոյն գոլ վասն անուանի երեսսն ունելոյ։     20 Այլ եւ վասն հոմանուանութեան շարագրածութեանց լինին պատրանք. քանզի եւ շարագրածութիւնս հոմանուանս թողին հոմանունք Արիստոտէլք. եւ կարծի ամենայն Ստագիրացւոյն գոլ վասն անուանին գոլոյ։     21 Այլ եւ վասն հոմանունութեան ստորայիշատակման լինին պատրանք. քանզի Աղէքսանդրի ոչ միայն Ստագիրացւոյն Արիստոտելի զգիրս ստորայիշատակեալ, այլ եւ զայլոց Արիստոտէլացն, եւ կարծին ամենայն ստորայիշատակմունք ի Ստագիրացւոյն գիրս արարեալ վասն նշանաւոր գոլոյ առնն։     22 Եւ կամ վասն յընտրութիւնս գոլ այլոց՝ կարծեցան նորին իսկ գոլ արարաւղին զընտրութիւնս, եւ ոչ նախատպից շարագրաւղացն։ 23 Եւ կամ վասն ամպարհաւաճութեան ստացաւղին տարավայելուչ գիրս. քանզի ոմանք անանուանիք գոլով շարագրաւղք, զնշանաւորաց շարագրաւղացն զգիրս առեալ, վասն կարծելոյ եւ տարավայելուչս ունիլ գիրս՝ մակագրէին զանուն նշանաւոր շարագրաւղին։ 24 Ընդ այսոսիկ է հարազատն։ 25 Իսկ զկարգն խնդրելի է ոչ առ անհամատեսակսն միայն, որ ասացաւ մեզ, յորժամ ասէաք՝ եթէ պարտ է զբանականն նախադասել եւ յետ այսորիկ զբարոյականն եւ այնպէս մի ըստ միոջէ, որպէս ասացաք, այլ առ համատեսակսն խնդրելի է զկարգ՝ բանական գրոցն՝ զոր դաս ունի առ բանականսն, եւ առ բնաբանականսն բնաբանականն։ 26 Իսկ զառ ի մասունս բաժանումնն խնդրելի է, որպէս վերահատման դաս ունելով։ 27 Քանզի որպէս վերահատումն խորագունից մասնկացն վերափեռեկութիւնս առնելով՝ իւրաքանչիւր մասնկան զպէտսն յարկացուցանէ, նոյնպէս եւ ի մասունս բաժանումն ուսուցանէ՝ զինչ կամի առաջին հատած գրոցն։ 28 Իսկ եթէ որպիսի մասն յոր մասնիկ վերաբերի՝ ոչ խնդրեմք, որպէս վերագոյն ասացեալ է, յորժամ ասէաք, եթէ որպիսի ինչ բաժանումն Արիստոտէլականի որ Ստորոգութիւնք ցուցանէ, եթէ բանք ինքեանք իւրեանց զաւրութեամբ կարացին գոլ այնպիսիք, որպիսիք եւ իրքն իսկ են։ 29 Քանզի նոյնպէս Արիստիդէս զաւրութիւն վկայելով՝ զՅաղագս քառիցն մակագրեաց ի վերայ բանիցն այսպէս՝ Կիմոն, Միղտիադիս, Պերիկղիս, Թէմիստոկղիս։ 30 Այլ եւ Պղատոն մակագրէ այսպէս՝ Գորգիաս, Փէդոն, Փեդրոս։ 31 Իսկ որք մակագրեն Յաղագս ստորոգութեան կամ Սակս տասն սեռից էակին ցուցանեն, եթէ բանք ինքեանք վասն իւրեանց տկարութեան ոչ կարացին գոլ այնպիսիք, որպիսիք իրքն գոն։ 32 Բայց յաղթէ եւ այնմ մակագրութիւն՝ որ ասէ Յառաջ քան զտեղիսն։ 33 Քանզի թէպէտ եւ պարտ է զդասաւորութիւնն մակագրութիւն առնել, որպէս Յետ բնականացն, այլ անդ յիրաւի. քանզի եւ միայն հետեւի Բնականացն եւ միայնոց։ 34 Իսկ առաջիկայ գիրքս ոչ միայն յառաջապետէ Տեղեաց, այլ եւ այլոց իրաց։ 35 Գիտէ զամենայն մակագրութիւնս Արիստոտէլ՝ մակագրելով Ստորոգութիւնս, Տեղիս եւ այն Յաղագս երկնի եւ Յաղագս աշխարհի։ 36 Արդ՝ այսպէս եւ պատճառ մակագրութեանն։     37 Յորս ասասցուք եւ զհարազատն. եթէ հարազատ է նախնոյն առընթերակայ գիրքս մի ի շփոթակցութենէ յարմարաբանութեանցն, ի դաժանութենէ մտածութեանցն եւ վասն յանուանէ յիշելոյ զյառաջիկայ գիրսս յայլ յիւր յիրողութիւնս, ասելով՝ եթէ որպէս ասացեալ է ի Ստորոգութիւնսն, եւ յայնմանէ որ ի հոմանուն գիրս գրեցին ընկերք նորա եւ ի մակագրութեան գրեցին զյաղագս նախադրութիւն, եւ վասն զի ընդ քննութիւնս մտիցելոյ յԱտտկեցոց պատմողացն. քանզի քառասուն գրոց գտելոց ի հնում գրանոցումն Վերլուծականացն եւ երկուց Ստորոգութեանցն։ 38 Եւ դարձեալ, եթէ ոչ էր հարազատ յարակայ գիրքս՝ անգլուխ լինիւր ամենայն բանական իրողութիւն։ 39 Վասն որոյ Սիւրիանոս փիլիսոփոս մակագրեաց ի վերայ Փեդոնի, զոր խորթացուցանէր ոմն ի Պանետիոս. Եթէ ոչ Պղատոն գրեաց զիս՝ ապա ուրեմն երկուք Պղատոնք եղեն. Սոկրատականաց զբաւսանացն զամենայն ծաղիկս բերեմ։ 40 Այլ զիս խորթ բացակատարեաց Պանէտիոս, որ զհոգի մականացու ասաց, նաեւ զիս խորթ բացակատարեաց։ 41 Իսկ ես ասեմ, ձեր վարդապետս, մակագրեմ Ստորոգութիւնս. Եթէ ոչ Արիստոտելի եղեալ էի այսպիսի նաւարկութիւն՝ արդարեւ անգլուխ իմաստասիրութիւն լինէր թանց իմ։ 42 Արդ այսպէս եւ հարազատն։     43 Յորոց վերայ ասասցուք զառ ի մասունս բարժանումնն։ 44 Յերիս բարժանի առընթերակայ գիրքս՝ ի ստորոգութիւնս, այսինքն՝ ի նոյն իսկ ի հանդէսս, եւ առ ի պիտանացուսն ստորոգութեանցն՝ զառաջինն եւ զվերջին զհատածսն. քանզի ուսուցանէ զոր պիտանացու են ի ստորոգութիւնսն, սակայն ոչ զնոյնս։ 45 Քանզի յառաջնումն հատածումն զայն պիտանացուս ուսուցանէ, որոց եւ ոչ մի ինչ առ կոչմունս ունիմք ի սովորութենէ՝ յաղագս հոմանունութեանց, յաղագս ենթակայի, յաղագս ստորոգեցելոյ. իսկ ի վերջնումն զայնս ի պիտանեացն ուսուցանէ, զորս եւ ի սովորութենէ գիտեմք՝ յաղագս նախկնին, յաղագս համայնգամայնց, սակս ունելոյ, սակս շարժութեան։ 46 Բայց ոչ կամեցաւ զամենայն պիտանիսն ի միում մասին ասել, զի մի մեծագոյնս քան զհանդէսն արասցէ զնախերգանն։ 47 Արդ՝ զի մի եւ մեզ մեծագոյնս արասցուք զնախերգանացն՝ ի նոյն ինքն ի հանդէսն երթիցուք։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԳ     2 Վասն զի դիտաւորութիւն ստորոգութիւնք են, իսկ էակն հոմանունաբար ստորոգի ստորոգութեանցն, բայց ամենայն ստորոգութիւն զընդ ընքեամբք տեսակացն փաղանունաբար ստորոգի, որպէս սեռ տեսակում, վասն այսորիկ Արիստոտէլ նախադասէ զվարդապետութիւն հոմանունց եւ փաղանունց, եւ յայսոսիկ նախադասէ զհոմանունսն յառաջագոյն քան զփաղանունսն, վասն զի մին քան զերկուսն յառաջագոյն է։ 3 Քանզի ի հոմանունսն միում պէտք են՝ անուան միայն հասարակութիւն որ առնէ զհոմանունսն, իսկ զփաղանունսն եւ հասարակութիւն անուան եւ հասարակութիւն իրի։ 4 Բայց վասն զի Արիստոտէլ եթէ զինչ է հոմանունն միայն եւ զինչ փաղանունն ասէ, թողեալ զեթէ էն՝ մեք նախ քան զասելն զինչ է զեթէ էն ասասցուք։ 5 Եւ յիրաւի խնդրեմք զեթէ էն, վասն զի ոմանք ձեռնարկեն ի բաց բառնալ զհոմանունսն, ցուցանելով թէ ոչ են։     6 Բեր ցուցցուք՝ եթէ են հոմանունքն։ 7 Եւ ցուցցուք այսպէս, խոստովանեալ առած յառաջագոյն առնլով զայս, եթէ եզերեցելոցն եւ շարամանութիւնքն եզերեալք գոն։ 8 Արդ՝ եզերեալք գոն տառքդ, քանզի քսան եւ չորք են թուով. իսկ տառիցդ շարամանութիւնք են փաղառութիւնքն, ապա ուրեմն՝ փաղառութիւնք եզերեալք գոն։ 9 Իսկ փաղառութեանցն շարամանութիւնք են անուանք՝ յայտ է եթէ եւ անուանք եզերեալք գոն։     10 Իսկ անհատքն անեզերք եւ անբաւք՝ ոչ միայն ըստ առաջիկային, այլ եւ ըստ միշտ լինելոյն։ 11 Վասն որոյ ոչ երբեք հանդուրժէ եզերեալն յարաձգիլ ընդ անեզրին, եթէ ոչ բազում անգամ վերայշրջեսցի. ապա ուրեմն են հոմանունքն. քանզի ոչինչ է հոմանուն՝ եթէ ոչ վերաշրջութիւն նորին անուան։     12 Արդ՝ այսպէս ցուցեալ Արիստոտէլի, եթէ են հոմանունք յԻմաստական յանդիմանութիւնս եւ եթէ ի հարկէ գոն՝ ոմանք փորձին ի բաց բառնալ զհոմանունսն, այսպէս եւ ըստ այսմ աւրինակի ասելով, եթէ հոմանուն իր եւ զանուն հոմանուանն ընդունի եւ զսահմանն. իսկ որք զնոյն անուն եւ զնոյն սահման ընդունին՝ այնպիսիքն փաղանունք գոն. ապա ուրեմն՝ հոմանունքն փաղանունք գոն։ 13 Եւ զինչ յայլոցն եղիցին հոմանունք նոցին հոմանունցն փաղանունցն ելոց։ 14 Առ որս ասեմք երկուս լուծմունս, զմին այսպէս՝ եթէ ոչինչ անպատեհ է զնոյն իր եւ հոմանուն գոլ եւ փաղանուն ըստ այլ եւ այլ անուան։ 15 Քանզի ըստ որում Էաս եւ Էաս հոմանունք են. քանզի զանազանս ստորագրութիւնս ունի իւրաքանչիւր ոք ի դոցանէ. իսկ ըստ որում Էաս եւ Էաս հոմանունք գոն՝ ըստ նորին հոմանունութեան իմացուածոյ եւ անուամբ փաղանունք գոն. արդ՝ ոչինչ անտեղի գոյ զնոյն եւ հոմանուն եւ փաղանուն գոլ ըստ այլում եւ այլում։ 16 Եւ կամ այլազգաբար ասել, եթէ ըստ նորին անուան եւ հոմանուն եւ փաղանուն կարող գոյ լինել. քանզի ենթակայեսցին երկուք ոմանք անուանեալք Բարեխոհանէսք. արդ՝ աստանաւր որպէս Բարեխոհանէս եւ Բարեխոհանէս հոմանունք գոն, իսկ եթէ դէպ լինիցի եւ խոհեմք եւս գոլ՝ փաղանունք են։ 17 Քանզի գտանին եւ Բարէխոհանէսք կոչեցեալք եւ բարեխորհուրդք՝ զսահմանն եւ զանուն բարեխոհանութեան ընդունելով։ 18 Այս մի լուծումն կրկին։ 19 Երկրորդ լուծումն, եթէ զանցաբանին այնոքիկ՝ որ ասենն ցուցանել զհոմանունսն փաղանունս։ 20 Վասն զի ոչ ցուցին զոր ինչ խոստացանն, վասն զի փաղանուն ստորոգութիւն եւ հասարակաբար ընդունականանայ, որոց ընդունականայ եւ առանձինն, թէպէտ եւ ոչ գոյ մին. որգոն՝ մարդոյ ոչ ելոյ՝ կարող գոյ ձի կենդանի եւ ասիլ եւ գոլ. եւ դարձեալ մարդ կենդանի ասի եւ կենդանի է, թէպէտ եւ ոչ է ձի։ 21 Իսկ ի վերայ հոմանունցն ոչ ողջ գոյ այսպիսի սահման. վասն զի եւ ոչ մի Էաս յամենայն աշխարհում եւ կարող գոյ հոմանուն լինիլ, այլ Էանտեայ ոչ ելոյ։ 22 Եւ արդ՝ զինչ ժողովեաց բանս։ 23 Եթէ կարող գոյ նոյն եւ հոմանուն գոլ եւ փաղանուն ըստ այլ եւ այլ անուան, ըստ նորին անուան, ըստ այլ եւ այլ նշանակութեան, որպէս Եւբուղոս Եւբուղոս։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԴ2 Հոմանունք ասին որոց անուանքն միայն հասարակ.     3 Յետ եթէ էին հոմանունցն եկեսցուք եւ ի զինչ էն, նոյն ինքն ասել յենթագրութիւնն։ 4 Արդ սահմանէ զհոմանունսն Արիստոտէլ այսպէս. Հոմանունք ասին որոց անուանքն միայն հասարակ, իսկ ըստ անուանն բան գոյացութեանն այլ, որպէս Էաս եւ Էաս. քանզի երկուք Էանտեայքն անուն միայն ունին հասարակ, իսկ ենթագրութիւնս զանազանս։ 5 Արդ՝ հաւաստեսցուք զիւրաքանչիւր ոք ի բառիցն, որք յենթագրութեանն գոն։6 Հոմանունք.     7 Ահա վաղվաղակի աստուստ իսկ ի գրոցս Յամպղիքեանն երեւի դիտաւորութիւնն, որ ասէ, եթէ վասն ձայնից եւ մտածութեանց եւ յաղագս իրողութեանց է դիտաւորութիւն Ստորոգութեանցս. քանզի հոմանունքն ոչ յիրողութիւնս միայնս եւ ոչ իրողութիւնք գոլ տեսանին. ապա եթէ ոչ՝ եղիցի եւ հոմանունութիւնն նոյնութիւն իրողութեան, որ է անտեղի։ 8 Եւ ի ձայնս միայն եւ ոչ ձայնք գոլ տեսանին. ապա թէ ոչ՝ եղիցի անուն անուան՝ որ է անտեղի։ 9 Այլ յիրողութիւնս տեսանի հոմանունութիւնն ի կրեալսն զհոմանունութիւնսն։ 10 Արդ՝ եթէ կարեւորապէս եւ յիրողութիւնս եւ ի ձայնս տեսանին հոմանունք՝ կարեւորապէս եւ ի մտածութիւնս, զի ուր ձայնք՝ եւ իրողութիւնք անդ հարկաւորապէս, ի մէջ նոցա եւ մտածութիւնք։11 Ասին.     12 Արդ՝ ոչ եթէ վասն զի ասաց ասին, ամենայն իրաւք յաղագս ձայնից պարտ է իմանալ զդիտաւորութիւն. քանզի ասիդ եւ ի վերայ ձայնից եւ ի վերայ իրողութեանց եւ ի վերայ մտածութեանց տեսանի. վասն զի կարող գոյ ասիդ եւ զերեսեան նշանակել. քանզի այդպէս եւ զխուժադուժսն որ հայերէնն խաւսին՝ յետնաբար ասեմք ասել, վասն զի ի ձայնսն են սխալանքն. եւ զայն որ յիմարաբարն բարբառի՝ յետնաբար ասեմք ասել, վասն զի մտածութիւնսն են սխալանքն. այսպէս եւ որ սուտն խաւսի՝ յոռաբար ասեմք ասել, վասն զի ի յիրողութիւնսն են սխալանքն։ 13 Իսկ յիմարաբարն խաւսել ըստ երից լինի յեղանակաց, կամ յոչինչ նշանակելոցն ասէ ի բառիցն, որպէս եղջիւրուաքաղն, եւ կամ ի նշանակելոցն ասէ, բայց ոչ հետեւողացն միմեանց, որպէս յորժամ ասէ ոք մարդ կենդանի է, այլ եւ քար մարմին է. ապա ուրեմն՝ հոգի անմահ է. եւ կամ ի նշանակելոցն ասէ, բայց ի հոմանունց։14 [Հոմանունք ասին].     15 Աստուստ տարակուսեն ոմանք ասելով, եթէ ընդէր եզական յոքնականում բացատրեաց. քանզի պարտ էր ասել ասաց։ 16 Առ որս ասեմք, եթէ վասն այսորիկ այսպէս ասաց Արիստոտէլ, ոչ եթէ Ատտիկեցի ինչ բաղակարգութեանն հոգ տանելով եւ սովորութեան, վասն զի ոչ այսպիսի ինչ իրաց հոգ տանի Արիստոտէլ, որպէս եւ ոչ այլ իմաստասէրք, բայց միայն այնմ հոգ տանին, զի մի գտցին ի վերջոյ ճշմարտութեանն։ 17 Այլ վասն այսորիկ այսպէս ասաց Արիստոտէլ եւ եզական յոքնականում բաղակարգեաց, որպէս զի յայտ արասցէ, եթէ հոմանունքն բազում իրք գոլով՝ միով անուամբ անուանին։18 Որոց ասաց, այսինքն որոց իրաց եւ անունն.     19 Աստուստ տարակուսեն ոմանք ասելով, եթէ եւ ի բայսն գոն հոմանունք. որպէս կարեմ եւ կարեմ. վասն զի կարեմ նշանակէ եւ զոյժ, նշանակէ եւ կարել զհանդերձ ինչ կամ աւդ։ 20 Արդ՝ զիարդ ասաց՝ եթէ որոց անունն միայն հասարակ, որովհետեւ եւ ի բայսն ցուցաւ հոմանունութիւն։ 21 Առ որս ասեմք, եթէ վասն զի անուն երկակի է, մի որ ըստ ամենայն մասանց բանի բերի, ըստ որում ասեմք զՊղատոն եթէ գեղեցիկ անուանս էառ ի կիր, որպէս ոչ եթէ բայս ոչ էառ ի կիր գեղեցիկս, այլ անուանս ասեմք՝ նշանակելով եւ զանուանս եւ զբայս։ 22 Իսկ մին որ հակորոշի այլոց մասանցն բանի, որ եւ տիրական եւ հոլովական կոչի, իսկ աստանաւր անունս լսելի է՝ զայն որ ըստ ամենայն մասանցն բանի բերի։23 Միայն.     24 Միայնդ երկուս իրս նշանակէ. կամ զմիակն՝ ըստ որում ասեմք մի գոլ Աստուած, եւ կամ այն՝ որ հակորոշաբար ասի առ այլ լծակիցսն, որպէս բազում անգամ ասի, եթէ մնաց ի պատերազմին նիզակ միայն ունելով. որպէս ոչ եթէ ձեռս ոչ ունելով եւ ոտս, այլ զլծակից զէնսն ոչ ունելով՝ սուսեր եւ վահան։ 25 Իսկ աստանաւր ասացաւ միայն այն, որ առ հակորոշումն լծակցի։ 26 Քանզի անուն լծակցի սահմանին. քանզի անուն է սահման ամփոփեալ, իսկ սահման է անուն տարածեալ։27 Հասարակն.     28 Հասարակն քառակի ասի. կամ անբաժանելի, որպէս չուի փող հասարակ է երկուց փողահարաց, եւ կամ որպէս ծառայ երկուց եղբարց. եւ կամ բարժանելի, որպէս անդաստան՝ որ հասարակ է, կամ տուն. եւ կամ այն ասի հասարակ, որ յառաջեցելումն առանձինն՝ որպէս թէատրոնին տեղիք. քանզի ի թէատրոնին տեղիք հասարակ գոլով՝ յառաջեցելումն առանձինն լինի. կամ այն հասարակ, որ հանգիտաբարն լինի հաղորդութիւն ընդունաւղացն՝ որպէս ձայն քարոզչի. քանզի ձայն քարոզչի համաբար ամենեցուն լինի հաղորդութիւն. կամ որպէս նիւթ։ 29 Բայց աստանաւր հասարակ պարտ է առնուլ զայն, որ հանգիտաբար բոլորեցուն լինի հաղորդութիւն. քանզի զԷաս զձայն հանգիտաբար ունին երկուք Էանտեայքն։30 Իսկ ըստ անուանն.     31 Ըստ անուանն յաւդիւդ ասելով՝ յայտ արար զյառաջագոյն ասացեալ իրս. քանզի կանխաւ ասացաք մեք, եթէ ամենայն ոք վերաբերական է, այսինքն՝ յիշեցուցիչ յառաջագոյն ծանուցելոյ իրի։     32 Բայց տարակուսեն ոմանք ասելով, եթէ զիարդ Արիստոտէլ կարճառաւտ ասող գոլով՝ աւելորդս աստանաւր ասէ. քանզի շատ էր աստանաւր ասել, եթէ հոմանունք են՝ որոց անուն միայն հասարակ։ 33 Քանզի այսորիկ տուիցելոյ՝ ի հարկէ հետեւիւր եւ այլն, այսինքն զսահմանս նոցա զանազանս գոլ։ 34 Եւ եթէ ասացեալ էր, եթէ հոմանունք են, որոց սահմանն միայն զանազան է՝ այլն ի հարկէ հետեւիւր, որ ասէ՝ եթէ անունն նոցա միայն հասարակ։ 35 Արդ՝ աւելորդ ասաց, եթէ ըստ անուանն բան գոյացութեանն այլ։ 36 Առ որս ասեմք, եթէ ոչ վարկապարազի ասաց զայս, այլ զի ցուցցէ՝ որ սահման գոյ զանազան. ոչ եթէ այն սահման՝ որ ըստ մարդկութեանն նոցա է զանազան, այլ այն՝ որ ըստ անուանն իսկ բացատրի. քանզի Էաս եւ Էաս ոչ ըստ մարդկութեանն զանազանին, վասն զի մի սահման է երկոցունց Էանտեայցն. եւ ոչ ըստ Էաս ձայնին զանազանին ի միմեանց, վասն զի երկոքին երկփաղառականք եւ յարաշեշտոլորք մաքուր զայբն ունելով. այլ զայն սահման ունին զանազան հոմանունքն, որ ի նորին իսկ ի ձայնէ նշանակի. քանզի Էաս ձայն նշանակէ՝ ի վերայ միոյն, եթէ որդի Տեղամոնի է ի Սաղամինայ, իսկ ի վերայ միւսոյն նշանակէ, եթէ որդի Ուղեայ եւ Ղոկրատացի. քանզի այսոցիկ առանձնականացս ի վերայ երկաքանչիւրոցս տեսանելով՝ զանազան ենթագրութիւնք նոցա եղանին։37 Գոյացութեանն.     38 Գոյացութիւն աստանաւր զհասարակն պարտ է առնուլ. քանզի երկակի ասի գոյացութիւն՝ մի որ հակորոշի ինն ստորոգութեանցդ, որ եւ տիրապէս գոյացութիւն ասի, եւ միւսն՝ որ եւ ըստ պատահմանցն բերի, զոր եւ աստանաւր պարտ է լսել։39 Այլ.     40 Աստուստ ոմանք ասեն, եթէ վասն էր երկուց ելոց հակադրութեանց՝ հասարակի եւ յատկի, նոյնի եւ այլոյ՝ զի ոչ վաղվաղակի յիշելով զհասարակն յիշեաց եւ զհակակայն սորա, այսինքն՝ զյատուկն. եւ յիշելով զայլն, զի ոչ յիշեաց եւ զնոյն։ 41 Եւ ասեմք, եթէ կամելով արուեստաւորս զմեզ առնել եւ բազում հակադրութեանց գիտունս՝ մի ճիղ յիշելով յերկաքանչիւրոց հակադրութեանցն՝ հրամայէ իմանալ զնորին հակակայն. քանզի յիշեցեալ զհասարակն՝ հրամայէ քեզ իմանալ զյատուկն եւ յիշեալ զայլն՝ հրամայէ քեզ իմանալ զնոյնն։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԵ     2 Սահմանեալ Արիստոտելի զհոմանունսն որոց անունն միայն հասարակ, իսկ ըստ անուանն բան գոյացութեանն այլ, յարացուցի պիտանանայ առ ի յարակացութիւն հոմանուանցն ճշմարիտ մարդումն եւ գրիցելումն։ 3 Քանզի երկաքանչիւր ոք ի նոցանէն կենդանի ասի. եւ զի գրիցեալն եւս կենդանի ասի, յայտ է աստուստ, քանզի ստեղծիչն նորա կենդանագրաւղ ասի, իսկ սահման նոցա զանազան է. քանզի ճշմարիտ մարդն գոյացութիւն ներշնչաւոր զգայական է, իսկ գրիցեալն ոչ գոյացութիւն, այլ պատահումն, ոչ շնչական՝ այլ անշունչ, ոչ զգայական՝ այլ անզգայ. կենդանի ասի՝ որպէս պատկեր ներշնչաւորի եւ զգայականի։     4 Եւ զի ծանիցուք, եթէ յորպիսի ինչ հոմանունցն վերաբերի յարացոյցդ՝ բեր ասասցուք զբաժանումն հոմանունցդ։ 5 Հոմանունցն ոմանք ի բաստէ անուանեցան, որպէս յորժամ ոմանք յայլ եւ յայլ տեղիս գոլով՝ նոյն անուամբ անուանին, եւ ոչ մի ինչ մտածութիւն ունելով անուանաւղացն զնոսա՝ որպէս Աղէքսանդրոս, որ եւ Պարիս, եւ Մակեդոնացին. իսկ ոմանք ի տրամախոհութենէ, որպէս յորժամ կամիցի ոք անուն ինչ անուանել։ 6 Արդ՝ այնք որ ի բաստէն են՝ անբաժանելիք են. քանզի բաժանմունք յարհեստից եւ ի մակացութեանց վերաբերին, որպէս ասէ Պղատոն, եթէ հմտութիւն ըստ արհեստում պատրաստէ զկենցաղս մեր գնալով, իսկ անհմտութիւն ըստ բախտում։ 7 Իսկ այնց հոմանունց որք ի տրամախոհութենէ գոյ անուանեցեալք՝ ոմանք ըստ ժամանակականում մտածութեան գոն անուանեցեալք, իսկ ոմանք՝ ոչ ըստ ժամանակականում։ 8 Եւ այնց որք ըստ ժամանակականում մտածութեան գոյ անուանեցեալք՝ ոմանք՝ ըստ յիշողութեան, որպէս յորժամ ոք յիշելով զհայր իւր՝ եւ զորդին նորին անուամբ անուանիցէ։ 9 Իսկ ոմանք՝ ըստ յուսում, որպէս յորժամ ոք անուանիցէ զիւր որդի Պղատոն, յուսալով լինել այնպիսի, քանզի գիտեն հաւատարիմ մարդկան անուամբ գրգռել զմեզ առ ի նմանութիւն նոցին՝ որոց անուանքն. զի մի լուիցուք զայն, եթէ ահա որ կոչեցաւ Պղատոն։     10 Իսկ ոմանք՝ ըստ երկաքանչիւրումդ՝ եւ ըստ յիշողութեան եւ ըստ յուսում։ 11 Արդ՝ այսպէս ըստ ժամանակականում մտածութեանց։     12 Իսկ այնց հոմանունց՝ որք ոչ ըստ ժամանակականում մտածութեանց գոն անուանեցեալք՝ ոմանք՝ ըստ հաղորդութեան, որպէս յերաժշտականութենէ երաժշտական, իսկ ոմանք՝ ըստ փոխաբերութեան։ 13 Արդ՝ զանազանի փոխաբերութիւն վերաբանութեան. քանզի փոխաբերութիւն է կարճառաւտ վերաբանութիւն, իսկ վերաբանութիւն է, որպէս յորժամ ասեմ, եթէ որպիսի ինչ բան ունի վեց առ չորս՝ զնոյն բան ունի եւ ինն առ վեց։ 14 Իսկ փոխաբերութիւն է ոչ այն՝ որ բանումն պիտանանայ, այլ անուանում. քանզի յորժամ պարտ է ասել՝ եթէ զոր ինչ բան ունի հովիւ առ ոչխարս, զնոյն բան ունի թագաւոր առ ժողովուրդս։ 15 Ոչ այդպէս ասէ եւ այդպէս պիտանանայ վերաբանութեանն, այլ անդուստ իսկ, որպէս Հոմերոս, հովիւ ժողովրդոց կոչէ զթագաւոր փոխաբերաբար։ 16 Արդ՝ այսպէս եւ ըստ փոխաբերութեան։     17 Իսկ ոմանք դարձեալ՝ որպէս ի միոջէ, եւ այլք դարձեալ, որպէս առ մի։ 18 Իսկ այնք հոմանունք, որ որպէս ի միոջէն գոն անուանեցեալք՝ կամ որպէս յարարչականէ կամ որպէս ի բժշկականէ՝ բժշկական գիրք, բժշկական գործի, եւ կամ որպէս ի յարացուցականէ՝ որպէս ի ճշմարիտ մարդոյ գրիցեալն. քանզի պատկեր է գրիցեալն ճշմարիտ մարդոյ։ 19 Իսկ ոմանք՝ որպէս առ մին կատարումնն նայիցեալք՝ առողջականն մէզ, առողջական կերակուր, առողջական ջուր։ 20 Արդ՝ յարացոյցդ առեալ երեւի առ ի միոջէն եւ այն արարչականէն։ 21 Եւ արդ՝ այսոքիկ յաղագս այսոցիկ։     22 Բայց պարտ է հոմանունցն ոչ ըստ յառաջաբերութեանն միայն հաղորդիլ միմեանց, այլ եւ ըստ այլ պարակայական իրաց. եւ ըստ հոլովականին, վասն զի առն եւ առն ոչ ասին հոմանունք. զի մին ուղղական է եւ զշիկերէ նշանակէ, իսկ միւսն սեռական է եւ զայր նշանակէ՝ որպէս այր առն. եւ ըստ միում մասին բանի գոլոյն, վասն զի կալ եւ կալ ոչ ասին հոմանունք, վասն զի ոչ են միոյ մասին բանի. վասն զի մին անուն է եւ նշանակէ որ զարդիւնս կասուն, իսկ միւսն բայ է հրամայական։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԶ2 Փաղանունք ասին՝ որոց եւ անունն հասարակ եւ բան գոյացութեան նոյն.     3 Յետ հոմանունցն գայ Արիստոտէլ եւ ի փաղանունսն, վասն զի պէտս ունի եւ նոցա ի ստորոգութիւնսն, եթէ արդարեւ ամենայն ստորոգութիւն իւրոց տեսակացն փաղանունաբար ստորոգի։ 4 Բայց վասն զի եւ աստանաւր զինչ են փաղանունքն միայն ասէ, իսկ եթէ էն յառաջագոյն քան զզինչ էն՝ ցուցցուք եթէ են փաղանունք ըստ երից պատճառաց. նախ եթէ նոյն իսկ հոմանունքն փաղանունք ցուցան. երկրորդ՝ եթէ չորից ոմանց յարակացելոց միմեանց՝ հոմանունց, փաղանունց, յոքնանունց այլանունց՝ գոյ միով բանիւ ցուցանել, եթէ են այսոքիկ, եւ զինչ է իւրաքանչիւր ոք ի դոցանէ։ 5 Զոր եւ ցուցանեմք ի բաժանմանէ այսպէս. յամենայն ժամ երկուց իրաց առնիցելոց, ունաւղաց անուն եւ սահման՝ հանդիպի նոցին կամ ըստ երկուց իրաց հաղորդիլ, եւ ըստ անուանում եւ ըստ սահմանում՝ եւ լինին փաղանունք, եւ կամ ոչ ըստ անուանում եւ ոչ ըստ սահմանում հաղորդին՝ եւ գոյանան այլանունքն, եւ կամ ըստ ումեմն հաղորդին եւ ըստ ումեմն զանազանին. եւ այս դարձեալ՝ կամ ըստ անուան հաղորդին եւ ըստ իրաց զանազանին՝ եւ գոյանան հոմանունքն, եւ կամ ըստ իրաց հաղորդին եւ ըստ անուան զանազանին՝ եւ լինին բազմանունքն՝ որպէս խադ, դալապր, մարտացու, վաղակաւոր, սուսեր, նրան։ 6 Արդ՝ ցուցաւ եթէ են եւ զինչ է իւրաքանչիւր ոք ի սոցանէ։ 7 Այս երկրորդ։     8 Երրորդ այն՝ զի սուտ ցուցանի բանն, որ ի բաց բառնայ զփաղանունսն, ասելով, եթէ փաղանունքն ի ստորոգութիւնսն տեսանին, եթէ արդարեւ իւրաքանչիւր ոք ի ստորոգութեանցն իւրոց տեսակացն փաղանունաբար ստորոգի։ 9 Իսկ այն որ ընդ երկու ստորոգութեամբք եղանի՝ ոչ միայն ասեմ ընդ տասամբ՝ այսպիսին հոմանուն ասի. ապա ուրեմն՝ փաղանունք ոչինչ են, որովհետեւ հոմանունք ցուցան։ 10 Զոր լուծանեմք այսպէս ասելով, եթէ ոչ բարիոք շարամանէք զյառաջարկութիւնսն. քանզի այն որ ի տասն ստորոգութիւնսն վերաբերի՝ երկակի վերաբերիլ ասի. կամ որպէս տեսակ նոցին վերաբերի եւ կամ որպէս նիւթում պէտս ունելով տասն ստորոգութեանցն։ 11 Եւ որպէս տեսակ այսպէս. սպիտակ ի զանազան ստորոգութիւնսն որպէս տեսակ վերաբերի. քանզի եթէ զսպիտակացեալն առնու ոք՝ ի գոյացութիւն վերաբերի, իսկ եթէ զգոյնն՝ յորակութիւն վերաբերի։ 12 Այդ՝ այսպէս որպէս տեսակ։ 13 Իսկ եթէ որպէս նիւթում պիտանանայ տասն ստորոգութեանցն՝ այնպէս ասի գոլ՝ որպէս առինչքն. քանզի առինչք իւրեանց բնաւորական նիւթ ոչ ունելով՝ ի տասն ստորոգութիւնսն տեսանին։ 14 Արդ՝ այսպէս եւ փաղանունքն ոչ եթէ որպէս տեսակ վերաբերին ի տասն ստորոգութիւնսն, այլ որպէս նիւթում պէտս ունին ի տասն ստորոգութիւնսն՝ որպէս առինչքն։ 15 Քանզի եւ հոմանունքն առինչիցն ասի գոլ. քանզի եւ փաղանունքն փաղանունակի ասին փաղանունք։ 16 Արդ՝ այսոքիկ եւ յաղագս փաղանուանցն։     17 Յետ որոյ բուռն հարկանէ եւ զյարանունցն. զորս եւ երրորդս դասեաց վասն երից պատճառաց. կամ վասն զի մին յառաջագոյն է քան զերկուսն եւ երկուքն քան զերիսն։ 18 Արդ՝ ի վերայ հոմանունցն միում պէտք են՝ անուան հասարակութեան, իսկ ի վերայ փաղանունցն երկուց՝ եւ անուան եւ սահմանում, իսկ ի վերայ յարանունցն չորից են պէտք՝ հաղորդութեան անուան եւ զանազանութեան անուան, հաղորդութեան իրի եւ զանազանութեան իրի։ 19 Այս առաջին պատճառ։     20 Երկրորդ պատճառ, եթէ հոմանունցն եւ փաղանունցն յամենայն ստորոգութիւնս ունին պէտս, իսկ յարանունցն յորակութիւն միայն։ 21 Այս երրորդ պատճառ. եթէ յառաջագոյն բնաւորեցան գոլ հանապազ հարազատագոյնքն քան զխորթսն։ 22 Արդ՝ ի վերայ հոմանունցն եւ փաղանունցն հարազատագոյն եւ հաղորդութիւնք եւ զանազանութիւնքն, իսկ ի վերայ յարանունցն՝ խորթաբար։ 23 Արդ՝ այսոքիկ յաղագս կարգաւորութեան նոցին։ 24 Այլ վասն զի եւ սոցին այսոցիկ զզինչ էն միայն ասէ, ոչ եթէ եւ զեթէ էն՝ ցուցցուք եթէ են յարանունքն ի ձեռն երկուց պատճառաց. նախ եւ առաջին՝ եթէ այնոցիկ որոց ընդ մէջ են յարանունք՝ նոքա ցուցան գոլ, այսինքն՝ փաղանունքն եւ այլանունքն։ 25 Երկրորդ՝ եթէ սուտ է բանն որ ասէ զնոցանէ ոչ գոլ, այսպէս ասելով՝ եթէ ոչ են յարանունքն. զի եթէ էին յարանունքն՝ պարտ էր նոցա ընդ բաժանմամբքն, զոր արարաք յառաջագոյն, անկանիլ. քանզի ըստ բաժանական հնարն ոչինչ պանձասցի փախչել։ 26 Իսկ արդ՝ որովհետեւ ոչ անկան ընդ այն բաժանմամբքն՝ յայտ է եթէ ոչ գոն։ 27 Զոր լուծանեմք այսպէս. եթէ ոչ կարէին յարանունքդ անկանել ընդ այսպիսի բաժանմամբք, վասն զի բաժանմումն ըստ հարազատ հաղորդութեան եւ զանազանութեան եղեւ, իսկ յարանունք խորթաբար ունին եւ զհաղորդութիւնս եւ զզանազանութիւնս։ 28 Արդ՝ այսոքիկ եւ յաղագս այսոցիկ։     29 Աստուստ պարտ է գիտել, եթէ չորից պէտք են լինելութեան յարանունցն՝ հաղորդութեան անուան եւ զանազանութեան, հաղորդութեան իրի եւ զանազանութեան իրի. ուստի Տիգրան եւ Տիգրանուհի ոչ են յարանունք. քանզի թէպէտ եւ ունին հաղորդութիւն իմն անուան, վասն զի առաջին փաղառութիւնք անուանցն նոյնք են. այլ եւ զանազանութիւն անուան ունին ըստ վերջնում փաղառութեանն։ 30 Այլ վասն զի Տիգրան եւ Տիգրանուհի եւ ոչ մի ինչ հաղորդութիւն ունին (վասն զի իւրաքանչիւր ոք ի նոցանէ այլ եւ այլ առանձինն ունի ենթագրութիւն), վասն այնորիկ ոչ են յարանունք։ 31 Եւ ոչ կոյս եւ կուսիկ յարանունք ասին, վասն զի ոչ ունին զանազանութիւն իրաց. քանզի զնոյն նշանակեն երկոքեան բառքն։ 32 Եւ ոչ հարստութիւն եւ փարթամն ասին յարանունք, վասն զի ոչինչ ունին հաղորդութիւն անուան. թէպէտ եւ իրաց ունին հաղորդութիւն եւ զանազանութիւն՝ որպէս հաղորդութիւն. եւ հաղորդեալ։ 33 Եւ ոչ դարձեալ երաժշտական կին եւ երաժշտական մակացութիւն ասին յարանունք՝ վասն ոչ ունելոյ զանազանութիւն անուան։     34 Արդ՝ այսոցիկ այսպէս յառաջագոյն ասացելոց տեսցուք, եթէ զիարդ սահմանէ Արիստոտէլ զյարանունսն։ 35 Արդ՝ սահմանէ այսպէս ասելով. Յարանունք են, որք յումեքէ տարբերեալք հոլովիւ ըստ անուանն եւ զառասութիւնն ունին. յորոց ձեռն զչորսս զայսոսիկ յայտ արար. քանզի ասելովն՝ որք յումեքէ՝ զհաղորդութիւն իրին եւ զզանազանութիւն յայտ արար. քանզի յումեքէն հաղորդի ամենայն իւրաւք այնմ՝ յորմէ էն. իսկ զանազանի, վասն զի ոչ ամենայն իրաւք նոյն է հաղորդ եւ հաղորդիցեալն։ 36 Իսկ ասելովն՝ տարբերեալք հոլովիւ, զզանազանութիւն անուան յայտ արար, քանզի հոլովումն առ ի յԱրիստոտելէ յանգումն բառին լսի։ 37 Իսկ ասելով ըստ անուանն զառասութիւնն ունին՝ զհաղորդութիւն անուանն յայտ արար։     38 Այսոցիկ յառաջագոյն ասացելոց պարտ է գիտել, եթէ ոչ է ընդունելի քերդողն, որ զհոմանունսն փաղանունս ասաց. որպէս յորժամ ասէ.     39 Հանգէտ անձինս ունէին երկոքին Էանտեայքն.	հոմանունք գոլով՝ փաղանունս կոչեաց ի ձեռն հանգէտ անձանցն։ 40 Եւ ոչ զայնոցիկ, որք զբազմանուանսն փաղանունս կոչեն. որպէս խադ, դալապր, մարտացու, վաղակաւոր, սուսեր, նրան։ 41 Եւ ոչ զքերդողս պարտ է ընդունել, որք հակորոշեն զյարանունսն անուանականաց եւ բայականաց։ 42 Քանզի է Փափկանէս ի փափկութենէ եւ Աստուածանէս յաստուծու. իսկ բայականք՝ ի սիրելոյ սիրեմ եւ յիմանալոյ իմաստուն. զոր պարտ է զամենայնս յարանունս կոչել. իսկ նոքա զոմանս անուանականս կոչեն եւ զոմանս՝ բայականս։     43 Արդ՝ յետ խնդրելոյ զզանազանութիւնս յարանունցն՝ խնդրեսցուք եւ զզանազանութիւնս զառ ի միոջէն եւ առ մին։ 44 Արդ՝ զանազանին այսոքիկ միմեանց, վասն զի ի վերայ յարանունցն չորից պէտք, որպէս ասացաք, իսկ ի միոջէն եւ առ մին երկուց պէտք են՝ հաղորդութեան իրի եւ զզանազանութեան. որպէս պատկերին եւ յարացուցի, քանզի ոչ ունին անուն հասարակ եւ դարձեալ՝ առողջային աւդ եւ առողջային կերակուր ոչ ունին անուն հաւասար, այլ իր։ 45 Արդ՝ այսոքիկ այսպէս։ 46 Բայց արդ եկեսցուք ի նոյն ինքն բառիցն հաւաստութեանն մեկնութիւն։47 Փաղանունք ասին՝ որոց եւ անուն հասարակ եւ բան գոյացութեանն նոյն. որպէս՝ կենդանի՝ մարդ եւ արջառ.     48 Զնոյն յարացոյց առնու ի պէտս՝ զոր եւ հոմանունցն. քանզի անդ ասէր՝ կենդանի մարդն եւ գրիցեալն, իսկ աստ՝ որգոն՝ կենդանի՝ մարդն եւ արջառն։ 49 Զոր վասն այսորիկ ասի առնել, զի ցուցցէ՝ եթէ մարթ գոյ զնոյն եւ հոմանուն գոլ եւ փաղանուն. քանզի նոյն ինքն նոյնում ըստ նոյնում եւ հոմանուն եւ փաղանուն՝ որպէս երկու Բարեխոյհանէսք. քանզի եթէ որպէս տիրականս անուն առցէ զդոսա զԲարեխորհրդանէսսդ՝ հոմանունք գոն. իսկ եթէ ի վերայ շարագրեցելոց առցի, որպէս առասականք բարեխորհուրդ եւ բարեխորհուրդ՝ յայնժամ փաղանունք եղանին. եւ կամ նոյն ինքն այլում եւ այլում ըստ այլում եւ ըստ այլում եւ հոմանուն եւ փաղանուն, որպէս Սոկրատէս իւր պատկերումն հոմանուն, իսկ Պղատոնում՝ փաղանուն, որպէս մարդում. եւ կամ նոյն ինքն նոյնում ըստ այլում եւ այլում հոմանուն կամ փաղանուն, որպէս երկու Էանտեայքն, քանզի երկու Էանտեայքն ըստ Էաս եւ Էաս ձայնի հոմանունք, իսկ ըստ մարդ գոլումն փաղանունք. կամ նոյն ինքն այլում եւ այլում ըստ նոյնում հոմանուն եւ փաղանուն, որպէս յարացոյցն Արիստոտելի. քանզի կենդանին նոյն ինքն գոլով՝ այլում եւ այլում հոմանուն եւ փաղանուն. քանզի գրիցելում կենդանումն հոմանուն, իսկ ձիում եւ արջառում փաղանուն՝ որպէս կենդանեաց։50 Զի եթէ բացատրեսցէ ոք, զինչ է նոցա երկաքանչիւր ումեք կենդանին գոլ՝ յատուկ իւրաքանչիւր ումեք բան բացատրեսցէ։     51 Այլ է ասել կենդանումն գոլ եւ այլ է ասել կենդանի գոլ։ 52 Այլ է ասել մարդում գոլ եւ այլ է ասել մարդ գոլ. քանզի ի վերայ պարզիցն նոյն է՝ աստուծոյ գոլ եւ աստուած գոլ. իսկ ի վերայ շարադրիցելոցն ոչ նոյն. քանզի եթէ ասեմ զմարդ, զերկոսին նշանակեմ՝ զհոգի եւ զմարմին. իսկ եթէ ասեմ մարդում, զպարզն նշանակեմ՝ զհոգի միայն. քանզի բանական հոգի է, որ տեսակարարէ զմարդն. քանզի ամենայն իրողութիւնք տեսակաւ որոշին եւ ոչ նիւթով։ 53 Եւ արդ՝ վասն զի կենդանին պարզ է, որպէս տեսակ՝ մարթ գոյ զանազանաբար անուանել. վասն որոյ եւ Արիստոտէլ՝ ընդարձակութիւն ունելով կենդանումն գոլ ասաց։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԷ2 Յասիցելոցն՝ է ինչ որ ըստ շարամանութեան ասի.     3 Յետ հոմանունց եւ փաղանունցն եւ յարանունցն, որոց իւրաքանչիւր ոք յայտ առնէր զՅամպղիքեան դիտաւորութիւնն յաղագս ձայնից գոլ պարզից՝ նշանակաւղաց զպարզ իրողութիւնսն ընդ մէջ պարզից մտածութեանց՝ գայ Արիստոտէլ եւ ի նոյն ինքն ի ստորոգութիւնսն։     4 Այլ յառաջ քան զսոցայցն վարդապետութիւն բաժանէ զասացեալս ըստ շարամանութեան եւ առանց շարամանութեան. իսկ զգոյսն՝ յընդհանուր գոյացութիւն եւ յընդհանուր պատահումն, ի մասնական գոյացութիւն, ի մասնական պատահումն։ 5 Եւ զայս առնէ, որպէս զի ցուցցէ՝ եթէ որպիսիք ասիցեալք գոն ստորոգութիւնքն առանց շարամանութեան եւ որպիսիք ոք են ընդհանուր գոյացութիւն եւ ընդհանուր պատահումն, մասնական գոյացութիւն եւ մասնական պատահում։     6 Արդ՝ զերկոսին բարժանէ Արիստոտէլ՝ եւ զասիցեալսն եւ զգոյսն։ 7 Բայց յայսոսիկ նախադասէ զբաժանումն ասիցելոցն՝ որպէս կարճառաւտ. զի մի նախ եւ առաջին յաղագս այլ բաժանման ասելով, ի բազում ժամանակս զնովաւ փարելով եւ ոչ յիշելով զմիւսն եւս՝ կարծիս տացէ զնմանէ միայնոյ բուռն հարեալ. որ երբեմն եւ այսպէս յառնել նորա՝ կարծեցին ոմանք զմիոյ միայնոյ բուռն հարեալ։ 8 Քանզի ոմանք յաղագս ձայնից միայն եւ ոմանք յաղագս իրողութեանց միայն, որպէս վերագոյն ասացաք։ 9 Եւ զմի միայն բաժանումն եթէ առեալ էր ի կիր՝ կամ զասիցելոցն միայն եւ կամ զգոյիցն միայն, գտեալ լինէր եւ այնպէս զխնդրելին, ի ձեռն ասիցելոցն զիրողութիւնսն՝ եթէ արդարեւ ասին ձայնք եւ ասին իրողութիւնք. եւ զգոյս միայն, եթէ բաժանեալ էր յընդհանուր գոյացութիւն եւ յընդհանուր պատահումն, եւ ի մասնական գոյացութիւն եւ ի մասնական պատահումն՝ եւ այնպէս գտեալ լինէր զխնդրելին. քանզի հանուրն եւ մասնականն ձայնից են, իսկ գոյացութիւն եւ պատահումն՝ իրողութեանց։     10 Արդ՝ երից բաժանմանց ի կիր արկեցելոց առ ի յԱրիստոտէլէ եւ որոշեցելոց ի միմեանց՝ միոյն որ ասէ, եթէ յասիցելոցն ոմանք ըստ շարամանութեան եւ ոմանք առանց շարամանութեան. իսկ միւսոյն, որ ասէ, գոյիցն ոմանք ընդհանուր գոյացութիւն եւ ընդհանուր պատահմունք եւ մասնական գոյացութիւն եւ մասնական պատահումն. եւ միւսոյն եւս բաժանման, որ բարժանէ զառանց շարամանութեանն ի տասն ստորոգութիւնսն։     11 Արդ՝ ոմանք զբաժանումս զայս զերիս մի իմացան շարունակ, ասելով՝ այսպէս՝ եթէ ասիցելոցն ոմանք ըստ շարամանութեան ասին եւ ոմանք առանց շարամանութեանն. եւ առանց շարամանութեան ի տասն ստորոգութիւնս, իսկ ըստ շարամանութեանն յընդհանուր գոյացութիւն, յընդհանուր պատահումն, ի մասնական գոյացութիւն, ի մասնական պատահումն։ 12 Առ որ ասեմք, եթէ խաբիմք յառաջաբերութենէ բանիցդ՝ ընդհանուր գոյացութիւն իմանալով ընդհանուր պատահումն, մասնական գոյացութիւն մասնական պատահումն եւ շարամանեալ զնոսա կարծէք։ 13 Քանզի շարամանեալն եւ պարզն առ ի յԱրիստոտելէ ոչ յառաջաբերութեամբ որոշի, այլ նշանակեցելով. եւ պարզ առ ի նմանէ վարկանի շարադրեալ անուանցն՝ Ագռաւ վէմ, Արէոպագոս, Նոր քաղաք. եւ նոյն ինքն սահմանդ պարզ է առ ի յԱրիստոտելէ, որ ասէ՝ մարդ կենդանի բանաւոր մահկանացու մտաց եւ հանճարոյ ընդունակ, վասն զի մի իրս նշանակեն։ 14 Իսկ շարադրեալք առ ի նմանէ այն են, որ բազում իրս նշանակեն, որպէս հոմանունք ամենայն՝ որպէս շուն ձայն. քանզի շուն ձայն բազում իրս նշանակէ։     15 Դարձեալ տարակուսեն ոմանք ասելով, եթէ զիարդ զայնոսիկ, որք ըստ շարամանութեանն են՝ դասեաց այնց, որք ոչ ըստ շարամանութեանն են։ 16 Եւ ասեմք՝ եթէ որպէս հաւաստագոյն եւ ծանաւթագոյնս, քանզի հաւաստագոյնք են շարադրեալքն քան զպարզսն, եւ վասն զի շարամանեալքն դրութիւն իմն յայտնեն, իսկ դրութիւնն յառաջագոյն է քան ի բաց բարձումն, եւ զի յանգումն կանխեցելոցն սկիզբն հանդերձելոցն եղիցի, եւ զի յանգեսցի առաջին հատածն ի սուղ թիւս ստորոգութեանցն, եւ սկիզբն արասցէ երկրորդի նոյն ինքն ի վարդապետութենէ ստորոգութեանցն։17 Որգոն՝ մարդ, արջառ, ընթանայ, յաղթէ.     18 Բարիոք յարացոյցս արկ ի կիր ի մէջ անուան եւ բային այլ եդեալ անուն, որպէս զի մի եւ կամաւք յընթեռնուլն սխալեսցուք, եւ ըստ շարամանութեան ընթերցցուք։ 19 Քանզի ըստ շարամանութեան է ասելն մարդ ընթանայ. զոր մարթ է ընթեռնուլ եւ առանձին մարդ, առանձինն եւ ընթանայ։ 20 Այլ եթէ այդպէս գրեալ էր, եթէ մարդ, ընթանայ՝ բազում անգամ սխալէր ընթերցաւղն եւ ըստ շարամանութեան կարծէր գոլ։ 21 Վասն որոյ ի միջի եղելոյ այն անուն մարդ, արջառ, ընթանայ, յաղթէ՝ եւ ոչ կամաւք սխալել կարէ յընթեռնուլն։ 22 Իսկ բայս ի կիր էառ զերրորդ դիմին եւ ոչ զառաջնոյն եւ ոչ զերկրորդին, վասն զի այսոքիկ սահմանեալ դիմին են. քանզի յորմէ բանն եւ առ ոյ բանն։ 23 Իսկ երրորդ դիմին բայք, թէպէտ եւ ածեն ի ներքս դէմս, սակայն անորիշ դէմս ածեն. քանզի ամենայն սահմանական բայ դէմս ածէ ի ներքս, վասն այսորիկ շարամանել կարծի։ 24 Իսկ երրորդ դիմին բայք, թէպէտ եւ ի ներքս ածեն ի հարկէ դէմս, սակայն անորոշի ածեն եւ վասն այսորիկ ոչ թուին գոլ շարամանեալք։ 25 Եւ եթէ ի կիր առեալ էր զանորիշ բայսն, որք ամենեւին ոչ գոն շարամանեալք վասն ոչ դէմս ի ներքս ածելոյ, բայց զի զառաջին յարացոյցն լուծանել կամեցաւ՝ եւ ըստ շարամանութեան եւ առանց շարամանութեան զնա առնել։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԸ2 Էակացն է ինչ որ զենթայ...։     3 Յետ բաժանման ասիցելոցն գայ եւ ի բաժանումն գոյիցն։ 4 Եւ երկուս առնու հարկադրութիւնս, զմին՝ յասիցելոցն եւ զմին՝ ի գոյիցն. յասացելոցն՝ զընդհանուրն եւ զմասնականն, իսկ ի գոյիցն՝ զգոյացութիւն եւ զպատահումն։ 5 Եւ չորս առնէ շարամանութիւնս՝ զընդհանուր գոյացութիւն եւ զընդհանուր պատահումն, զմասնական գոյացութիւն եւ զմասնական պատահումն։ 6 Եւ յայսոսիկ նախադասէ զընդհանուր գոյացութիւն՝ որպէս գոյացութիւն եւ որպէս սահման։ 7 Իսկ երկրորդ դասէ զմասնական պատահումն, որպէս ամենեւիմբ հակակայ հանուր գոյացութեանն. զոր պարտ էր ի վերջոյ դասել՝ որպէս զստրուկս յոռագունիցն եւ քարշել յընդհանուր գոյացութենէ. քանզի հակակայիցն մի է գիտութիւն։ 8 Իսկ այլ երկուս եւս հակակացելոց եւ ասացելոց ումեմն գոյացութիւն գոլ եւ ումեմն հանուր գոլ՝ զտիրական վարկն տայ ընդհանուր պատահման վասն չորից պատճառաց. նախ եւ առաջին՝ զի ընդհանուրբն կերպարանին ստորոգութիւնք եւ ոչ գոյացութիւնք գոլով. եւ զի ընդհանուրն մակացուս զմեզ առնէ եւ ոչ մասնականն, եւ այսու նախապատուագոյնք եմք քան զանբանսն՝ ճանաչելով զհանուրսն. ապա թէ ոչ՝ ի մասնական գիտութիւնսն պատուականագոյնք են քան զմեզ անասունքն, ունելով սգայութիւնս ոմանս ստուգագոյնս քան զմերս. եւ զի ի գոյացութենէ սկիզբն արասցէ եւ ի գոյացութիւն յանգեսցէ եւ ի միջի պահեսցէ զպատահմունս՝ որպէս զտկարս. քանզի ամենայն ուրեք ըստ քերդողականին զյոռիսն ի մէջ վարեաց։ 9 Քանզի այսպէս եւ ի վերայ երկնայինցն եւ ենթալուսնեայցն տեսանեմք. վասն զի երկնայինքն պարունակեն, եւ ենթալուսնեայքն պարունակին. եւ դարձեալ՝ յենթալուսնեայսն զխոնաւսն եւ զծորագոյնսն, այսինքն՝ զջուր եւ զաւդ. քանզի աւդ եւ ջուր պնդին ի ցամաքիցն՝ ի հրոյ եւ յերկրէ։ 10 Եւ արդ՝ այսոքիկ յաղագս այսոցիկ։     11 Այլ եթէ այսպէս էր անուանեալ Արիստոտէլի, որպէս մեք՝ ընդհանուր գոյացութիւն, ընդհանուր պատահմունս, մասնական գոյացութիւն, մասնական պատահմունսն՝ թերեւս արդեւք զերծեալ էաք յաշխատութենէ։ 12 Այլ վասն զի ոչ այսպէս անուանէ զնոսա, այլ փոփոխէ զանուանս նոցա՝ պարտ է խնդրել, եթէ վասն էր փոփոխեաց զանուանս նոցա։ 13 Եւ ասեմք՝ եթէ վասն երկուց պատճառաց. կամ վասն ենթագրելոյ միանգամայն եւ գոյացելոյ զիրողութիւնսն. քանզի ասել ըստ ենթակայում՝ եւ ենթագրեաց եւ գոյացոյց. քանզի ըստ ենթակայումն զըստ ումեք ստորոգիլն յայտ առնէ։ 14 Եւ զնոյն եւ ի վերայ այլոցն ասասցես։ 15 Եւ կամ զի ցուցցէ, եթէ ոչինչ կայ աւելի քան զչորսս զայսոսիկ. վասն այսորիկ հակասաբար ասաց, որպէս զի կամելով մի վրիպեսցուք եւ կարծեսցուք ընդ մէջ ինչ գրել այլս այսոցիկ. վասն զի է այլոց նմանաբար ստորասաբար յառաջբերեցելոց գտանել ինչ միջակ. որգոն՝ դարին եւ կոճատին, հիւանդութեան եւ ողջութեան կարծի ինչ ընդ մէջ գոլ վասն գտանելոյ եւ ի վերայ այլոց հակակայիցն միջակ. որգոն՝ սպիտակին եւ սեւոյն՝ գորշն, եւ ջերմոյն եւ ցրտոյ՝ գաղջն։ 16 Նոյնպէս եւ ի վերայ այսոցիկ տեսանիւր, եթէ ասացեալ էր ստորասաբար. զի թէ ասացեալ էր ընդհանուր եւ մասնական գոյացութիւն եւ պատահումն՝ կարծիւր լինել միջակ ինչ նոցա։ 17 Արդ՝ վասն զի ոչինչ է միջակ նոցա, վասն այսորիկ հակասաբար՝ զընդհանուրն կոչելով ըստ ենթակայում, իսկ զմասնականն՝ ոչ ըստ ենթակայում, իսկ զպատահումն՝ նենթակայում, իսկ զգոյացութիւն՝ ոչ նենթակայում. քանզի հակասաբար ասիցելոցն ոչինչ գտանի միջակ։ 18 Իսկ հակասութիւն է կռիւ ստորասութեան եւ բացասութեան. որգոն՝ որպէս յորժամ ասեմ սպիտակ է ՟ ոչ է սպիտակ. որոց ոչինչ միջակ գոյ։ 19 Եւ այսոքիկ այսպէս։     20 Բայց խնդրեսցի, եթէ վասն էր չորից ելոց զերկուսն միայն ենթագրէ՝ զպատահումն եւ զմասնական։ 21 Եւ ասեմք, եթէ որպէս կարճառաւտասէր զերկուսն միայն ենթագրէ. իսկ որպէս արուեստաւոր՝ զերկուսն ոչ վայրապարս, այլ զմինն յերկաքանչիւրոցն առնլով հակադրութեանց՝ հրամայէ մեզ յաղագս այլոցն մտածութիւն ունել. քանզի ի ձեռն նենթակայումն գամք ի մտածութիւն ոչ նենթակայումն, եւ ի ձեռն ոչ ըստ ենթակայումն գամք ի մտածութիւն ըստ ենթակայումն եւ ոչ նենթակայումն։ 22 Բայց զի խնամաւղ յոռագունիցն զայսոսիկ ենթագրէ, զի մի վասն նուաղութեան գոլոյն սողոսկեցի որպէս եթէ եւ կարծեսցի ամենեւին ոչ գոլ։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԺԹ2 Նենթակայում ասեմք որ յումեք ոչ իբր մասն գոլ...     3 Չորից բարբառոց անծանաւթից մեզ ելոց՝ նենթակայում, ոչ նենթակայում, ըստ ենթակայում, [ոչ ըստ ենթակայում], երկուս միայն յայսցանէ ենթագրէ իմաստասէրս. զայնս՝ որք յոռիքն են՝ զնենթակայում, որ է պատահումն եւ մասնականն։ 4 Եւ նախադասէ զենթակայումն կարող գոլ եւ ընդհանուր. այլ նա զի եւ ստորոգութիւնքն ընդհանուրբն որոշին, այլ ոչ եթէ մասնականաւն. իսկ մասնականաւն ընդհանուր գոլ եւ ոչ երբեք կարող գոյ։ 5 Եւ պարտ է գիտել, թէ ենթակայում ոչ է սահման՝ որպէս հոմանուան. վասն զի յինն ստորոգութիւնսն տեսանի։ 6 Բայց ընդհանրապէս իսկ ասելն, եթէ եւ ոչ միում ընդհանուր բարբառոյ մարթ գոյ սահման տալ. որովհետեւ սահմանք զհաղորդութիւն իրաց խնդրեն, իսկ հոմանունք անուան միայն։ 7 Բայց սակայն ենթագրութիւնն ենթակայումն ունի զհամեմատն սահմանի. քանզի նոյն ինքն յումեքն սեռում համեմատի, իսկ բաղկացուցչաց զանազանութեանց ոչ իբր մասն ելով, անկար զատ գոլ յայնմանէ՝ յորում էն։ 8 Չորից պէտք են, որպէս զի եղիցի նենթակայում. քանզի պարտ է յումեքն գոլ ամենայն իրաւք, քանզի ահա միտք աստուածայինք, բանական հոգի, ոչ է պատահումն, վասն զի եւ ոչ յումեքն է. եւ դարձեալ՝ պարտ է ոչ որպէս մասն գոլ յումեքն, քանզի ահա ձեռն յումեքն գոլով, ի մարմնում, ոչ է պատահումն, վասն զի մասն է մարմնոյն. պարտ է եւ անկար զատ գոլ յայնմանէ՝ յորում էն, քանզի ահա Սոկրատէս յումեք տեղում գոլով, ի Լիւկիում, եւ ոչ գոլով մասն տեղոյն՝ ոչ է պատահումն, վասն զի կարող գոյ զատ գոլ յայնմ տեղոջէ՝ յորում էն. պարտ է եւ ի նմա զգոյութիւն ունել. քանզի ահա Սոկրատէս յումեքն գոլով ի Պեղղոպոննիսիական ժամանակս եւ ոչ գոլով մասն ժամանակացն եւ ոչ կարելով զատ գոլ ի նոցանէ, սակայն ոչ է պատահումն, վասն զի ոչ ունիւր զգոլն ի նոսա. քանզի եւ ոչ գոյացութիւն ի ժամանակում զգոլն ունի պատահման ելում. այլ ժամանակն ի գոյացութեան ունի զգոլն՝ որպէս պատահումն։ 9 Բայց են մետասան նշանակութիւնք յումեքն. կամ ի ժամանակում՝ որպէս Սոկրատէս ի Պեղղոպոնէսիականսն, կամ ի տեղւոջ՝ որպէս ի Լիւկիում Սոկրատէս, եւ կամ յամանում՝ որպէս գինի սափորում եւ ցորեն ի կեղթում. եւ է թերեւս ուրեք տեղի ամանն անշարժ, իսկ սահմանն տեղի շարժուն, եւ կամ որպէս բոլոր ի մասունս՝ որպէս տասն ի յեւթան եւ յերիս, կամ որպէս մասունք ի բոլորում՝ որպէս եւթն եւ երեք ի տասին։ 10 Եւ բարիոք ասացաք զբոլորն եզաբար, իսկ զմասունսն յոքնաբար. քանզի ամենայն բոլոր մի է, իսկ մասունքն յոքունք, եւ կամ որպէս սեռ ի տեսակում՝ որպէս կենդանին ի մարդում, եւ կամ որպէս տեսակ ի սեռում՝ որպէս մարդ ի կենդանումն։ 11 Եւ աստանաւր յիրաւի եզականաբար արտաձայնին երկոքին՝ սեռ ի տեսակում եւ տեսակ ի սեռում, իսկ ի վերայ բոլորին եւ մասանցն՝ բոլոր եզաբար եւ մասունքն յոքնաբար, վասն զի բոլոր յիւրում միում մասին բոլորաբար ոչ կարող գոյ տեսանիլ, իսկ սեռն բոլորիւ ինքեամբ ի միում տեսակում կարող գոյ տեսանիլ. քանզի ահա հանգիտաւոր ունիմք ամենեքեան զսահման, եւ կամ որպէս տեսակ ի նիւթում՝ որպէս տեսակ անդրոց ի պղնձում, եւ կամ որպէս յարարչականում, ըստ որում ասեմք, եթէ ոչ են ի սա դիրք, այլ ի բնութեան, որ ստեղծանէ զսաղմն՝ կամ յիշխանականումն. կամ որպէս յաւարտականում, ըստ որում ասեմք՝ յիմաստասիրութեան ունի զյոյսս. եւ կամ որպէս նենթակայում՝ որպէս զպատահումն ի գոյացութեան։ 12 Զայսոսիկ զմետասան նշանակութիւնս յումեքն յուր ստորոգութիւնս վերաբերէ Արիստոտէլ։ 13 Քանզի իւրաքանչիւր ոք ի սոցանէ յայտ առնէ զայս ինչն յայսում կալ. իսկ կալն ուր ստորոգութեանն է։ 14 Բայց այսոքիկ մետասան նշանակութիւնք ըստ բնութեան են յումեք. իսկ այլքն անբնականք են, որպէս ապականութիւն յապականելումն անբնաւորապէս է։     15 Աստուստ տարակուսեն ոմանք երիս տարակուսանս. մի զայս՝ եթէ ըստ որում նշանակութեան մետասանիցդ նշան ի գծում է։ 16 Եւ ասեմք, եթէ որպէս տեսակ ի նիւթում. քանզի տեսակարարէ զեզերեալ գիծն նշանն։ 17 Երկրորդ տարակուսութիւն է որ ասէ, եթէ բոլորն ի մասունս է՝ եւ ոչ այլ ինչ է բոլորն բայց մասունք՝ զիարդ ոչ ինքն յինքեան գտանի գոլ ասացեալ։ 18 Առ որ ասեմք, եթէ ոչ բովնդակ ընթացակցութիւն ամենայն մասանց առ ի լինիլ բոլոր ինչ, այլ պէտք են եւ դրութեան եւ ձեւոյ եւ տեսակի՝ որ ի վերայ եղանին.     19 Երրորդ տարակուսութիւն է որ ասէ, եթէ զիարդ նենթակայումն, պատահումն գոլով՝ հակորոշեաց տեղում եւ ժամանակում, պատահմանց ելոց եւ նոցին։ 20 Եւ ասեմք, եթէ ոչ եթէ տեղում եւ ժամանակում հակորոշեաց, պատահմանց ելոց, այլ այնոցիկ, որք ի տեղում եւ ի ժամանակում են՝ գոյացութեանց ելոց։21 Նենթակայում ասեմ.     22 Բարւոք ասաց ասեմ, քանզի ինքն այսպէս անուանեաց. քանզի որ այլոց են դրութիւնք՝ անդ ասին դնէ, որպէս հոմանունք ասին, փաղանունք ասին։ 23 Բայց մեք ցուցաք զընթերական ենթագրութիւնս, եթէ զիարդ ունի զհամեմատն սեռում եւ բաղկացուցչաց զանազանութեանց. զի այսպիսի ենթագրութիւնս որոշէ զնա ի տասն նշանակիցելոցն. քանզի յումեքն որոշեաց զնա յորպէս բոլոր ի մասունսն. քանզի բոլորն ոչ որպէս այլ յայլում, այլ որպէս ինքն յինքեան կարծի գոլ։ 24 Իսկ ասելովն ոչ որպէս մասն՝ որոշեաց զնա ի յորպէս մասն ի բոլորում եւ յորպէս սեռ ի տեսակում եւ տեսակ ի սեռում. քանզի կարծի իմն, թէպէտ եւ ոչ տիրապէս, մասն գոլ տեսակ սեռի. քանզի զանազանութիւնս առեալ՝ կատարէ զտեսակ, եւ տեսակ մասն գոլ կարծի սեռի՝ որպէս մասնականագոյն քան զնա. քանզի ոչ ասաց՝ յումեքն մի մասն գոլ, այլ մի որպէս մասն գոլ. քանզի այսոքիկ ոչ են տիրապէս մասունք։ 25 Իսկ ասելովն յորում էն, այսինքն յորում զգոլն ունի՝ որոշեաց զնա ի ժամանակէ եւ յարարչականէն եւ յաւարտականէն. քանզի ոչ եթէ յայսոսիկ ունի զգոլն, որպէս ցուցաք։ 26 Իսկ յորպէս տեսակ ի սեռում որոշէ զնա՝ յայն որոշէ որպէս տեսակ ի սեռում։1 Ընդ այսոսիկ հանդերձ աստուծով առաջիկա տեսութիւնսՊՐԱԿՔ Ի2 Նենթակայումն ասեմ.     3 Եւ վասն զի ուսաք զենթագրութիւն նենթակայում եւ ցուցաք, եթէ ունի համեմատեալ սեռում եւ բաղկացուցիչ զանազանութեանց, սեռում՝ զումեքն, իսկ բաղկացուցիչ զանազանութեանց՝ զայլս ի բառիցն՝ բեր այսուհետեւ եւ առ բաղկացեալ ենթագրութիւնս զվայելուչ տարակուսանսն տարակուսեսցուք։ 4 Եւ այսոքիկ են, որք ըստ առաւել ունականութեան եւ ըստ նուազութեան դատախազեն։ 5 Եւ այնոքիկ, որ դատախազենն զառաւել ունակութիւն՝ այսպէս ձեռնարկեն, եթէ եւ գոյացութեան պատկանի այսպիսի ենթագրութիւն. քանզի ահա Սոկրատէս յումեք ի տեղւոջ է եւ ոչ է մասն տեղւոյ եւ ոչ կարէ զատ գոլ ի տեղւոջէն յորում էն, քանզի ամենայն ուրեք ի տեղոջ է, սակայն ոչ է պատահումն։ 6 Առ որ ասեմք, եթէ զոր տեղի առնուք. զիւրաքանչիւրն յորմէ որոշի թէ զհանուրն. իսկ եթէ զընդհանուրն՝ ամենեւիմբ ոչ է ի նմա։ 7 Իսկ եթէ նեղեալք ասիցեն, եթէ ոչ ըստ իւրաքանչիւրն ասեմք զսահմանեալն եւ ոչ զհանուրն, այլ զմասնականն՝ որ անորիշն է. թէպէտ եւ ամենայն իրաւք յումեմն տեղւոջ է Սոկրատէս. դարձեալ ասեմք, եթէ վերջին զանազանութիւնք ենթագրութեանդ ոչ պատկանի գոյացութեան, որ ասեն անկար զատ գոլ յայնմանէ յորում էն. քանզի ոչ եթէ Սոկրատէս գոյացութիւն գոլով՝ ի տեղում ունի զգոլ՝ որպէս պատահումն, այլ տեղի ունի ի գոյացութեան զգոլն։ 8 Այս առաջին տարակուսութիւն։     9 Իսկ երկրորդ տարակուսութիւն է, եթէ ահա բոլորն ի մասունս գոլով՝ ոչ է բոլորն մասն մասանցն եւ ոչ կարող գոյ բոլորն զատ գոլ ի մասանցն, սակայն ոչ է պատահումն։ 10 Առ որ ասեմք, եթէ ենթագրութիւն զումեքն ունի եւ ոչ զումեքսն. իսկ բոլորն յումեքսն ասի գոլ եւ ոչ յումեք. քանզի մինչ կարի նուազ երկուս ունի մասունս ամենայն իրաւք բոլորն. վասն որոյ եւ վերստին տարակուսեն, եթէ եւ բոլորն յումեք ասի. քանզի մի ոմն ի մետասան նշանակութեանցն ասիւր գոլ յումեքն, որպէս բոլոր ի մասունս։ 11 Եւ ասեմք, եթէ այս ասացաւ առ ի ցուցումն ոչ կարելն պատահման ըստ ընքեան գոլ, եւ զի թէպէտ եւ եզական է արտաձայնութիւնն, սակայն բազմութիւն նշանակէ. քանզի յումեք բազմութեան մասանց գոյ բոլորն եւ կամ յումեք քանակութեան մասանց տեսանի։ 12 Եւ այլազգ այսոքիկ տրամորոշին, զի բոլոր թիւ յիւր մասունս՝ որպէս ինքն յինքեան գոլ, իսկ պատահումն՝ որպէս այլ յայլում է։ 13 Այլ տարակուսութիւն է որ ասէ, եթէ եւ տեսակ ի նիւթում գոլով՝ ոչ մասն է նիւթոյ եւ ոչ անջատի, քանզի յանջատելն ապականի, սակայն ոչ է պատահումն՝ որպէս տեսակարարու նոյն ինքն եւ տեսակ, այլ գոյացութիւն. քանզի տեսակարարիցելոյ գոյացութիւն է։ 14 Առ որ ասեմք, եթէ պատահումն է տեսակ՝ վասն զի նիւթում որպէս եթէ պատահեաց, սակս եւ անջատի ի նմանէ։ 15 Իսկ շարադրիցելոյ գոյացութիւն է տեսակ եւ նիւթ, որպէս աւարտիչք նորին։ 16 Վասն որոյ եւ նորա մասունք ասին եւ ոչ միմեանց. քանզի ոչինչ պակասին. քանզի ինքն մասն կարող գոյ լինիլ. վասն զի եւ ոչ եւթն երից մասն կարող գոյ լինիլ պակասելոյ քան եւթնն։ 17 Այսոքիկ են տարակուսանք այնոցիկ, որք զառաւելութիւն դատախազեն զենթագրութեանն։ 18 Իսկ որք զպակասութիւն դատախազեն՝ այսպէս ձեռնարկեն ասելով, եթէ ոչ ամենայն պատահման պատկանի բացատրեալ ենթագրութիւնդ, բայց միայն անանջատականումն։ 19 Առ որ ասեմք, եթէ որչափ ինչ յանջատիլ եւ ոչ յանջատիլ պատահման՝ ոմն անջատական եւ ոմն անանջատական է. իսկ որչափ ինչ կարողն գոլ զատ գոլ յայնմանէ յորում էն՝ ամենայն պատահումն անանջատելի է. քանզի ոչ ասաց, եթէ որ ոչն կարէ անջատիլ, այլ որ անկարն գոլ զատ գոլ։ 20 Եւ ապա ասեն եթէ այո՝ կարող գոյ զատ գոլ պատահումն. քանզի ահաւանիկ անուշութիւն խնձորոյն պատահումն գոլ՝ թողեալ զխնձորն՝ մնայ ի զգայարանում կամ ի գոյացումն։ 21 Զայս տարակուսանս լուծանեն զանազանապէս. Պղատովն այսպէս՝ եթէ ոչ որոշեցաւ յենթակայէն, բայց ի ձեռն անաւսր բացազեղմանց գայ առ մեզ, որպէս յայտ առնեն ըստ մասին նորա թառամութիւնք. քանզի ի ծառն ոչ թառամի՝ վասն առաւել գոլոյ ներզեղման քան զարտազեղումն։ 22 Իսկ Արիստոտէլ զարբանեկութիւն աւդոյն պատճառս ունի. քանզի որով բանիւ թափանցատեսական է եւ թափանցահնչական է՝ նովին բանիւ եւ թափանցահոտական։ 23 Իսկ Պղոտինոս, որ եւ զՊղատոնին եւ զԱրիստոտելին հաւաքեաց, ասէ՝ եթէ փոփոխի մասն ինչ աւդոյս. քանզի անուշութիւն խնձորոյն, մնալով ի նմա՝ ծնանի փոփոխէ մասն ինչ աւդոյս, որում զգամք եւ հոտ առնումք։ 24 Յորոց կարծեաց ոչ մի ինչ ըստ ինքեան ճշմարիտ գոյ՝ ոչ զՊղատոնին որ ասէ բացազեղմունս ոմանս. քանզի բացազեղումն մարմին է, իսկ ամենայն մարմնոյ մի է ըստ բնութեանն շարժումն, քանզի կամ թեթեւ եւ ի վեր միտէ կամ ծանր եւ ի վայր։ 25 Իսկ անուշութիւն խնձորոյն ամենեքեան համապատուաբար զգամք շուրջ կալով. ապա ուրեմն՝ ոչ է բովանդակ բացազեղմունս միայն ասել։ 26 Նա եւ ոչ Արիստոտէլին միայն ըստ ինքեան ճշմարիտ. քանզի ահաւասիկ խոզք առաւել վերաբերելով զաղբս, վասն առաւել զգալոյ բացազեղմանց կտոցն, այլ եւ ըստ ժահահոտ տեղիս անցանելով՝ բազում անգամ կափուցանեմք զունչս կարկատանաւք ոմամբք, եւ այն ինչ շնչելով՝ ոչ զգամք ժահահոտութեան. որպէս պարզեցելոց բացազեղմանցն կարկատանաւքն եւ մաքուր աւդոյն եկելոյ առ մեզ։ 27 Եւ ոչ Պղոտինոսին միայն ճշմարիտ, որ ասէ որակել զբոլոր աւդ. քանզի առասպելական է ասելն որակիլ զբոլոր աւդ՝ որպէս անգեղց, որք զգան անթաղ մարմնոցն որք յայլ քաղաքս են։ 28 Իսկ երեքեան միանգամայն ճշմարտիք են. այլ ի վերայ վատ հոտոտելոցն պէտք են բացազեղմանց, իսկ ի վերայ ստուգաբար հոտոտիցելոցն՝ բաւական է թափանցահոտականն աւդոյ, իսկ ի վերայ չափաւորապէս հոտոտելոցն՝ բաւական է եւ փոփոխումն աւդոյ։ 29 Այսոքիկ այսպէս։ 30 Պարտ է գիտել, թէ ոչ ըստ միում ումեք ի կարծեաց որակութիւնք ի յենթակայէ յենթակայ փոփոխին, քանզի ի նմին են՝ յորում ենն, յայնմ յորում լինին. աւցտեսցի ինքն յինքենէ որակութիւնն եւ կամ յայլում եւ յայլում այժմէն։ 31 Եւ քանզի ամենայն երկուց այժմ է ինչ ընդ մէջ ժամանակ՝ յայնմ ժամանակում առանց ընթակայում եղիցին։ 32 Բայց գոյր եւ պարզաբար լուծանել զայսոսիկ, եթէ զայս ոչ ասաց Արիստոտէլ անկար զատ գոլ յորում էր, այլ եթէ յորում է, վասն զի յորում է ամենայն իրաւք յենթակայում է։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔՍ ԻԱ2 Յորժամ այլ զայլ ստորոգիցի իբր զենթակայէ...     3 Եւ վասն զի ստորոգութիւնքս եւ լայնութիւն ունին եւ խորութիւն, խորութիւն ի մասնականսն կոյս է նոցա ելք, իսկ լայնութիւն զզառ ի կողմն փոխանակութիւն, որպէս զի զխորութիւնն առցես այսպէս՝ զգոյացութիւն եւ զմարմին, զշնչաւոր մարմին եւ զկենդանին եւ որ ի կարգին է, իսկ լայնութիւն՝ զշնչաւորն եւ զանշունչն եւ այնպէս՝ որ ի կարգին է, վասն այսորիկ Արիստոտէլ պայմանս մեզ եւ լայնութեան եւ խորութեան յարատրէ, եւ այժմ խորութեան, իսկ ապա զլայնութեանն։ 4 Եւ է պայմանն եւ կանոն այսպիսի. յորժամ առաջինն երկրորդումն ստորոգի՝ իբր ենթակայում՝ եւ երկրորդն երրորդումն՝ ապա եւ առաջինն երրորդումն ստորոգեսցի՝ որպէս ըստ ենթակայում. որգոն՝ եթէ շնչաւորն կենդանումն ստորոգի եւ կենդանին մարդումն՝ ապա եւ շնչաւորն մարդումն ստորոգեսցի։ 5 Եւ բարւոք առկայացաւ ի կանոնումդ ըստ ենթակայումն. քանզի եթէ հանդերձեալ է բնաւ ճշմարիտ գոլ պայմանդ եւ կանոնդ՝ պարտ է երկաքանչիւրոց նախադասութեանցն ըստ ենթակայում գոլ. քանզի եթէ երկոքին ի նենթակայում գոյասցին՝ ոչինչ ճշմարիտ ժողովի. այլ եւ եթէ մինն ըստ ենթակայում ասի եւ մին ի նենթակայում՝ առաջինն կամ երկրորդն, եւ ոչ այնպէս ճշմարիտ ինչ ժողովի։ 6 Եւ արդ՝ առցին երկոքին նենթակայում, որգոն՝ մարդ սպիտակ, սպիտակն երկփաղառական՝ ապա ուրեմն՝ եւ մարդն երկփաղառական է։ 7 Արդ՝ եթէ այդպէս եզերասցի՝ սուտ ժողովի։ 8 Դարձեալ առցի մին նենթակայում, իսկ երկրորդն ըստ ենթակայում. որգոն՝ մարդ սպիտակ, սպիտակ գոյն՝ ապա ուրեմն եւ մարդն գոյն է. որ է սուտ։ 9 Դարձեալ առցի առաջինն ըստ ենթակայում՝ որգոն մարդ կենդանի է, իսկ երկրորդն նենթակայում՝ որգոն կենդանին երեքփաղառական. եւ ոչ այսպէս ճշմարիտ ինչ ժողովի. քանզի ժողովի՝ ապա ուրեմն եւ մարդ երեքփաղառական։ 10 Եւ դարձեալ ի ձեռն այսր պայմանի զամենայն զգոյսդ ի տասն ստորոգութիւնս վերաբերէ. քանզի որպէս պայմանն ցուցանէր զառաջինն երկրորդին գոլ եւ զերկրորդն երրորդումն՝ նոյնպէս եւ ի վերադարձմանէն է ցուցանել զվերջագոյնսն եւ զերկրորդսն յառաջինսն վերաբերել, որգոն՝ մարդ կենդանի է, եւ կենդանին՝ շնչաւոր, եւ շնչաւորն՝ մարմին, եւ մարմինն՝ գոյացութիւն, ապա ուրեմն՝ եւ մարդ ի գոյացութիւն վերաբերեսցի։ 11 Եւ ի վերայ այլոց ստորոգութեանցն նոյնպէս։     12 Աստուստ տարակուսեն ոմանք ասելով, եթէ սահմանէ Արիստոտէլ եւ զըստ ենթակայումն, յորժամ ասէ, եթէ առաջինն երկրորդումն գոյանայ եւ երկրորդն երրորդին՝ ապա եւ առաջինն երրորդին գոյասցի. այլ եւ ոչ նենթակայումն սահմանեաց, այսինքն զգոյացութիւն, յորժամ ասէ զյատուկս գոյացութեան. քանզի ենթագրութիւնք ի յատկացն առնուն։ 13 Այս է տարակուսութիւն։ 14 Զոր պարտ է այսպէս լուծանել. եթէ պայման եւ կանոն է ճառիցեալդ եւ ոչ սահման կամ ենթագրութիւն. քանզի եւ ոչ ի միում ենթագրութեան կամ սահմանում զսահմանելին եւ կամ զանուն սահմանելոյն ի յենթագրութեանն առնու. քանզի ոչ ոք ասէ, եթէ մարդ է կենդանի մարդ. իսկ այժմ ի կանոնումս բազում անգամ սահմանելին յարառոցաւ, այսինքն՝ ըստ ենթակայումն։ 15 Իսկ առ միւս եւս տարակուսութիւնն ասեմք, եթէ ոչինչ ի յատկացն գոյացութեան յորս ասէ զենթագրութիւն գոյացութեան. քանզի զամենայն, զոր միանգամ զյատուկսն ասէ՝ կամ գոյացութեան միայն գոյ կամ ամենայնի եւ կամ ամենայնում եւ ոչ՝ միայնում իսկ ենթագրութեան։ 16 Եւ տիրաբար յատուկքն միայնում եւ ամենայնում եւ միշտ կամին գոլ՝ որպէս ուսաք։     17 Արդ՝ երկակի ելոյ ստորոգութեան՝ միոյն ըստ ենթակայում, իսկ միւսոյն նենթակայում՝ ի նենթակայում ստորոգութեանն այլ այլում ասելով գոլ՝ եւ ոչ մի ինչ խնդիրս զարթուցանէ։ 18 Իսկ զըստ ենթակայում ստորոգութիւնն կամելով ցուցանել՝ զմին այն ինչ որ ի միւսն է, այսինքն՝ ստորոգեալն եւ որ ինչ նենթակայն էր՝ խնդիրս զարթուցանէ. քանզի եւ ասէ իսկ ոք, եթէ որ կենդանի է մարդում ստորոգի՝ նոյն ինքն ներդասիցեալն ի նմա՝ եթէ այլ ինչ ընդհանրականագոյն։ 19 Եւ եթէ ներդասիցեալն ի նմա՝ թախանձումն ունի ստորոգութիւն ինքն ինքեան ստորոգելով. իսկ եթէ ընդհանուր է՝ բաղաձգեսցի մասնականն ընդհանրականին եւ եղիցի մասնականն՝ որ ինչ ընդհանուրն է։ 20 Առ այսոսիկ ասեմք, եթէ ամենայն իրաւք որ ստորոգիլոցն է՝ պարտ է նմա եւ հասարակագոյն գոլ ենթակային եւ յատկագոյն. քանզի եթէ ընդհանրականագոյն է՝ ոչ երբեք թախանձումն ունի ստորոգութիւնն. իսկ եթէ յատուկ է իւրաքանչիւրոյ ուրուք՝ ոչ բաղաձգեսցի մասնական ենթակայն ընդհանրականին, որպէս եւ է ի վերայ միջակիտի բոլորակին. քանզի նշանն այն որ միջակետն է եւ բոլորակին ամենայնի ուղղական, որ ի նմանէ արտահանի՝ եւ հասարակ է ամենեցուն եւ յատուկ իւրաքանչիւրոյ ուրուք։ 21 Եւ որպէս ձայն քարոզչի՝ որ հասարակ է ամենեցուն եւ յատուկ իւրաքանչիւրոյ ուրուք. քանզի եւ յամենեսեան է եւ յաւդում է՝ մի գոլով։ 22 Այլ եւ նոյն իսկ ինքն յատուկն, որ կարծի հաւասարն եւ հանգէտն գոլ՝ ընդհանրականագոյն ասի գոլ, վասն զի ամենայն յատուկ ընդհանուր տարորոշմանց համազաւր գոյ. քանզի ասելն մարդն ծիծաղական է, ոչ այլ ինչ ասեմք, բայց զայն՝ եթէ ամենայն մարդ ծիծաղական է. իսկ ամենայնն փոխանակ իւրաքանչիւրոյ իմանի. քանզի իւրաքանչիւր ուրուք ծիծաղական գոլն ընդհանրականագոյն է։ 23 Բայց է եւ այլազգ ասել, եթէ կարող գոյ նոյն ինքն ընդհանրականագոյն եւ յատկագոյն ենթակային գոլ. քանզի ահա տեսանեմք, զանտեսակ նիւթ յառաջ գալով ի գոյացութենէ՝ նախ որպէս տեսակարարի իմն զտարակացութիւնսն առնլով եւ քանակելով, եւ ապա որակի, եւ ապա առնէ զներշնչաւոր մարմինն, յետ այսորիկ զկենդանին, ի վերայ այսոցիկ եւ զմարդն, ապա զՍոկրատէս, եւ անդ վախճանէ։ 24 Արդ՝ ամենայն, որ յառաջ քան զՍոկրատէսն են՝ տեսակարարաւք զանազանութեամբք զանազանին ի միմեանց. իսկ Սոկրատէս առանձնական ինչ յեղանակաւք զանազանի յայլոց մարդկանց, որոյ ի վերայ գայ մասնական տեսակն մարդոյ ումեք ոչ երբեք , այլ ըստ բնութեանն զանազանութիւն ընդունելով. վասն որոյ եւ մնայ անբաժանելի։ 25 Եւ արդ՝ տես եթէ որպէս ինքն նիւթ, որ ամենեցուն գոյ ենթակայ հաւասարապէս՝ եւ առանձինն իւրաքանչիւրոյ ումեք ենթակացեալ գոյ ամենեցուն։ 26 Նոյնպէս եւ ի վերայ կենդանոյն է տեսանել եւ ի վերայ ներշնչաւորին. քանզի նոյն ինքն եւ յատուկ եւ հաւասար իւրաքանչիւրոյ եղանի. հաւասար՝ որպէս բազմաց գոլով, իսկ յատուկ՝ որպէս առեալ զտեսակարարուս զանազանութիւնս եւ եղեալ տեսակ այլ ինչ այլ, ըստ համեմատութեան նիւթոյն, որ ամենեցուն ենթակայ է հաւասարապէս եւ առանձինն իւրաքանչիւր ումեք։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔՍ ԻԲ2 Յայլայսեռից եւ ոչ ընդ միմեամբք...     3 Յետ խորութեանն կանոնի գայ եւ ի կանոն լայնութեան։     4 Եւ վասն զի զլայնութիւն զանազանութիւնք առնեն, երկակի գոն զանազանութիւնք, քանզի կամ բաղկացուցիչք գոն կամ բաժանականք, այլ եւ սեռքն երկակի գոն՝ ոմանք ընդ միմեամբք եւ ոմանք ոչ ընդ միմեամբք։ 5 Արդ՝ ի խնդիր է ի ձեռն այսոցիկ Արիստոտէլ, եթէ զիարդ ունին բաղկացուցիչք զանազանութիւնքն եւ բաժանականքն առ սեռսն, որք ընդ միմեամբքն են եւ որք ոչ են ընդմիմեամբք, եւ բացերեւեցուցանէ ասելով, եթէ այլասեռիցն եւ ոչ ընդ միմեամբք դասիցելոցն այլ են տեսակաւ զանազանութիւնքն. իսկ ընդ միմեամբք դասիցելոցն բաղկացուցիչքն ամենայն իրաւք նոյնք, իսկ բաժանականքն երբեմն նոյնք, երբեմն այլ։ 6 Բայց այլ սեռս լսելի է զայնս, որք ի զանազան ստորոգութիւնս վերաբերին՝ որպէս կենդանին եւ մակացութիւն, եւ կամ այնք, որ թէպէտ ի մի ստորոգութիւն վերաբերին, սակայն բաժանաբար՝ որպէս բանականն եւ անբանն։ 7 Արդ՝ ի զանազան ստորոգութիւնս վերաբերելոցն՝ եւ բաղկացուցիչքն եւ բաժանականքն ամենայն իրաւք այլք են, որպէս կենդանոյն եւ մակացութեան, որոց ստորոգութիւնքն զանազանք են։ 8 Արդ՝ բաղկացուցիչքն կենդանւոյն՝ ներշնչաւորն եւ զգայականն, իսկ բաժանականք՝ բանականն եւ անբանն, մահկանացուն եւ անմահն. իսկ բաղկացուցիչք մակացութեանն՝ անսխալն եւ անշարժն եւ յաղագս այնոցիկ լինիլն, որք միշտ այնպէս բնաւորեցան գոլ. իսկ բաժանականք են, որպէս բաժանեաց Պղատոն ի Գորգիում, ասելով, եթէ արհեստիցն ոմանք բանականք միայն, որպէս տրամաբանականն, եւ ոմանք՝ գործականք միայն, որպէս կենդանագրողականն, իսկ ոմանք բանականք միանգամայնք եւ գործականք։ 9 Եւ այս երկակի. կամ հանգիտաբար ունի բանումն զգործս, որպէս փանդեռներգութիւն, քանզի այն ինչ երգէ եւ հարկանէ, եւ կամ որպէս տապղախաղացութիւն յառաջագոյն ասելով.     10 Եկ վեց եւ վեց քաջի Կանանիայի.     11 եւ կամ առաւել ունի զբանն քան զգործս՝ որպէս որ ասեն.     12 Ի բաց տուր զառ ի յիմմէն առեալ ի հաւրէ,     13 եւ նորա ըստ լռութեան ի վեր միայն ակնարկեալ ի վերայ ածէ դարձեալ Որեստէս.     14 Եթէ ոչ ասացի զինչս, այլ զայն ասեմ ինչս զի զիս ապրեցուցես.     15 եւ կամ վերադարձապէս՝ յորժամ առաւել ունի զգործն քան զբանն, որպէս բժշկականն՝ որ գործական առաւել է քան բանական. թէպէտ եւ բանում պիտանանայ վասն տրամագիտութեան վասն բժշկելոյն. զի որ քաջ եւ լաւագոյն ծանեաւ զցաւս՝ լաւագոյն եւ բժշկէ։ 16 Բայց ոչ միայն ի վերայ զանազան ստորոգութիւնս վերաբերիցելոցն կանոնս ճշմարիտ է, այլ եւ ի վերայ այնոցիկ՝ որք ոչ ընդ միմեամբքն են։ 17 Եւ ոչ ընդ միմեամբքն ասին այնք, որք հակաբաժանին միմեանց, որպէս անմարմին մարմնում եւ ներշնչաւորն անշնչումն եւ որք միանգամ այսպիսիք են. քանզի եւ ոչ մի ոք ի սոցանէ ընդ միով ընկերովն է. քանզի մարմնոյ բաղկացականք զանազանութիւնք են եռակի տրամակայիլն դրութիւնս, այսինքն՝ դրութիւն ունիլն. իսկ բաժանականք են ներշնչաւորն եւ անշունչն։ 18 Իսկ անմարմնոյն բաժանականք են աստուածայինն եւ հրեշտակականն. իսկ բաղկացուցիչք են որ յառաջ քան զբաժանականսն անտարակացելին, անդրելին։     19 Վասն որոյ եւ տարակուսեն ասելով, եթէ եւ այնոցիկ, որք ի մի ստորոգութիւն վերաբերին եւ հակաբաժանին եւ ոչ են ընդ միմեամբք՝ կարողութիւն է զնոյնս գոլ բաժանականս. քանզի եթէ բաժանեմ զկենդանին ի ցամաքային եւ ի ջրայինն, եւ դարձեալ բաժանեմ զցամաքայինն՝ յարիւնաւոր, որպէս ի մարդ եւ ի ձի, եւ յանարիւն, որպէս ի մեղու եւ ի մարախ եւ ի մրջիւն. դարձեալ բաժանեմ զջրայինսն՝ յարիւնաւոր՝ ի ղաբրաքս եւ ի թիւնոս եւ յորփոս եւ յայսպիսիս, իսկ յանարիւն՝ որպէս ի միպրիկ եւ թիսիւր, կարապոս. արդ՝ ահա այլոց սեռիցն հակաբաժանիցելոց եւ ոչ ընդ միմեամբք ելոց՝ նոյնք են զանազանութիւնք։ 20 Թէպէտ եւ բաժանէ ոք զկենդանին յարիւնաւոր եւ յանարիւն, եւ զարիւնաւորն՝ ի ցամաքային եւ ի ջրային, եւ նմանապէս զանարիւնն բաժանէ ի ցամաքայինն եւ ջրայինն, եւ այսպէս դարձեալ նոյնք գտանին բաժանականք զանազանութիւնք, եւ յարացոյցք յայտնի են։ 21 Եթէ այլս տեսակաւ զանազանութիւնս ասէ Արիստոտէլ, որք այլ տեսակս առնեն՝ միշտ զանազանեալս միմեանց եւ ոչ երբեք նոյնն մնայ. քանզի արիւնաւորն ցամաքային ջրայնւոյն ոչ երբեք է նոյն տեսակաւ, եւ ոչ վերադարձապէս անարիւն ջրային անարեան ցամաքայնւոյն ոչ երբեք է նոյն տեսակաւ։ 22 Արդ՝ զանազանութիւնք ոչ եթէ ինքեանք զանազանին միմեանց. քանզի զիարդ արիւնաւորն զանազանի արիւնաւորում՝ որպէս արիւնաւոր, եթէ ոչ առցէ այլ յատկութիւնս ոմանս եւ եղիցի ուրեք ուրեք մարդ եւ ուրեք ուրեք ձուկն, թէ պատահիցէ։ 23 Բայց պարտ է եւ զայս գիտել, որպէս ասէ Եւստաթիոս փիլիսոփոս՝ ստորայիշատակեալ Ստորոգութիւնսդ, եթէ յորժամ ասէ Արիստոտէլ ոչ ընդ միմեամբք սեռիցն դասիցելոց ոչինչ արգելու զնոյնս գոլ, եթէ վասն բաժանականացն ասէ եւ ոչ բաղկացուցչացն. քանզի բաղկացուցիչքն մասունք թերեւս յիրաւի ասասցին՝ որոց ենն բաղկացուցիչք, որպէս ներշնչաւորն եւ զգայականն կենդանոյն. քանզի մասունք այսոքիկ թուին գոլ կենդանւոյն, որպէս լրացուցիչք նորին, եւ ոչ երբեք զանազանութիւնք նորա, թէ ոք ստուգաբար տեսանիցէ։ 24 Իսկ բաժանականքն տիրաբար զանազանութիւնք են, որպէս զանազանից տեսակաց արարչականք։ 25 Արդ՝ ի վերայ այսոցիկ բաժանականաց յայնոսիկ, որք ընդ միմեամբք են՝ կարողութիւն է երբեմն զնոյնս գոլ բաժանականս զվերագոյնն ներքագունումն. քանզի եթէ բաժանեմ զկենդանին ի թեւաւոր եւ ի ջրային՝ ոչ կարեմ զնոյն առնել բաժանականս կենդանոյ պարզաբար թեւաւորի եւ ջրայնւոյ. քանզի ոչ եթէ զթեւաւորն կարող ի բանական եւ յանբան բաժանել եւ ոչ զջրային կենդանին, եթէ ոք զայսոսիկ բաժանեալն կամիցի բաժանել ի բանական եւ յանբան՝ ոչ կարող գոյ. քանզի ոչ է հնար։ 26 Իսկ եթէ բաժանեմ զկենդանին ի ցամաքային եւ ի ջրային, զցամաքայինն կարող գոմ բաժանել ի բանական եւ յանբան՝ ի մարդ եւ ի ձի։ 27 Եւ զկենդանին ի բանական եւ յանբան՝ ի մարդ եւ ի ձի։ 28 Եւ ահա նոյնքն գտանին վերակացելոյ կենդանոյն զանազանութիւնք՝ բանականն եւ անբանն, եւ ցամաքայնւոյն որ ի բաժանմանէ կենդանոյն եղեւ. քանզի եւ ցամաքայինն բաժանի ի բանական եւ յանբանն։     29 Բայց այլ են այսոցիկ բաղկացուցիչք եւ բաժանականք զանազանութիւնք. քանզի անմարմնոյն զանազանութիւնքն թէպէտ բաղկացուցիչ գոն, եւ թէպէտ եւ բաժանականք լինին, ոչ են նոյնք բաժանականացն եւ բաղկացուցչացն որք մարմնոյն են։ 30 Իսկ ընդ միմեամբք են այնոքիկ, որք ըստ խորութեան առաջաբերին, որպէս մարմին եւ շնչաւորն եւ կենդանին եւ մարդն։ 31 Իսկ ի վերայ այնոցիկ, որք ընդ միմեամբքն են բաղկացուցիչքն՝ ամենայն իրաւք նոյնք են, քանզի այնոքիկ, որք ընդ միմեամբքն են՝ ամենայն իրաւք վերագոյնքն զներքնագունիցն ստորոգին, իսկ բաժանականքն երբեմն նոյնք երբեմն այլք. զի եթէ բաժանես զկենդանին ի բանական եւ յանբան՝ ոչ կարես դարձեալ բաժանել զբանականն ի բանական եւ յանբան։ 32 Իսկ եթէ բաժանես զկենդանին ի մահկանացու եւ յանմահ, եւ դարձեալ զբանականն՝ ի մահկանացու եւ յանմահ՝ նոյնք են ստոյգ։ 33 Յորժամ ասես, ո՜վ Արիստոտէլ, եթէ այնց, որք ոչ են ընդ միմեամբք դասիցեալք՝ ոչինչ արգելու նոյնս գոլ՝ յաղագս բաղկացուցչացն ասես եթէ յաղագս բաժանականացն. եթէ յաղագս բաղկացուցչացն ասես, վասն զի ամենայն իրաւք նոյնք են, զինչ կամի ասելն եթէ ոչինչ արգելու, որպէս միշտ ի վերայ միջակի ուրուք ասացեալ։ 34 Իսկ եթէ յաղագս բաժանականացն ասես՝ զինչ ասեմք առ կանոն խորութեան՝ որ յաղագս բաղկացուցչացն ասացեալ է։ 35 Եւ ասեմք, մի գուցէ եթէ վասն երկուցունցն ասէ՝ եւ վասն բաժանականացն եթէ ոչինչ արգելու եւ վասն բաղկացուցչացն, եթէ ամենայն իրաւք նոյնք են, որպէս եւ ունի կանոնն խորութեան։ 36 Աստ տարակուսեն ոմանք ասելով, եթէ վասն էր նախադասեաց զստորասականն բացասականին։ 37 Եւ ասեմք, եթէ որպէս կարեւոր մարթականում. քանզի ամենայն իրաւք ի վերայ բացասականին, այսինքն այնոցիկ՝ որ ոչ ընդ միմեամբքն են՝ այլ եւ այլ են, իսկ ի վերայ ստորասականին, այսինքն՝ որ ընդ միմեամբքն են՝ մարթ գոյ զբաժանականսն եւ նոյնս գոլ եւ այլս։ 38 Եւ վասն էր ոմն կարեւոր եւ ոմն մարթ գոլ։ 39 Եւ ասեմք, եթէ վասն զի հակբաղադրական զուգադարձութիւն միշտ ի հետեւողէն եղանի. իսկ Արիստոտէլ յառաջնորդականէն արար. քանզի ասելով, եթէ այլոց սեռիցն եւ ոչ ընդ միմեամբք դասիցելոցն այլք են ամենայն իրաւք տարբերութիւնքն երկոքեան. եւ պարտ էր ասել, եթէ որոց նոյնքն են զանազանութիւնքն՝ այնոքիկ ընդ միմեամբք են։ 40 Բայց բարիոք առկայացաւ ասելն այլք տեսակաւ, որպէս զի զգոյեղուտսն առցուք զանազանութիւնս. զի եթէ ոչ զայսոսիկ, այլ զպատահականսն առնումք՝ կարողութիւն է այնոցիկ, որք ի զանազան ստորոգութիւնս վերաբերին՝ զնոյնս գոլ. քանզի, բաժանեմ զկենդանին յոտնաւոր եւ յանոտն, եւ զանաւթ՝ ի յոտնաւոր եւ յանոտն. յորոց կենդանին ի գոյացութիւն վերաբերի, իսկ անաւթն՝ որպէս գործի՝ յառ ինչն։ 41 Բայց պարտ է եւ զայս գիտել, եթէ մանաւանդ ընդ միմեամբ պարտ է ասել եզականաբար՝ քան եթէ ընդ միմեամբք յոքնաբար. քանզի եթէ ասեմք ընդ միմեամբք՝ կարծիս տայ յինքեանս վերաբերիլ, այսինքն՝ զվերնագոյնսն ընդ ներքնագունիւքն գոլ, որ է անկար. քանզի ոչ երբեք կենդանին ընդ բանականաւն է՝ որպէս բանականն ընդ կենդանեաւն։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔՍ ԻԳ2 Յայնցանէ՝ որք եւ ոչ ըստ միում շարամանութեան ասացեալ.     3 Բաժանեալ Արիստոտէլի զասացեալսն յայնս, որք ըստ շարամանութեան են, եւ զգոյսն յայնս, որք ոչ ըստ շարամանութեան են, եւ զգոյսն՝ որ յընդհանուր գոյացութիւն եւ ի մասնական գոյացութիւն աստանաւր բաժանէ զայնս, որք ոչ ըստ շարամանութեան են՝ ի տասն ստորոգութիւնս։     4 Եւ տարակուսեն ոմանք ասելով, եթէ ընդէր անդուստ իսկ ի վերուստ ոչ ել ընդ ամենայն բաժանմունսն, յորժամ բաժանէր զասիցեալսն։ 5 Եւ ասեմք, եթէ կարեւորապէս արար՝ որ ի վերոյ պահեաց զայս բաժանումն, որպէս զի յանգեսցի առաջին հատածն ի սոսկ թիւ ստորոգութեանցն եւ սկիզբն արասցէ երկրորդին նոյն ինքն ստոյգ վարդապետութեան. քանզի որպէս ճարտարք ի կենդանագրաւղացն՝ յառաջ քան զկատարեալ կերպարանն՝ որ ի ձեռն գունոցն եղանի՝ նուաղ ինչ մտածութիւնս տան ի ձեռն գծագրութեանն, այսինքն՝ սպիտակագրութեանն՝ այսպէս եւ Արիստոտէլ, բանիւն կենդանագրելով զիրողութիւնս՝ նուաղ երեւումն մեզ տայ ստորոգութեանցդ. քանզի թանձրամասն վարդապետութիւն նոցա սոսկ յարացուցիւք միայն յառաջաբերի, իսկ մանրապատումն եւ զյատուկսն իւրաքանչիւրոյ ստորոգութեան ասէ եւ զբաժանումն, զի եւ զայնսն իմասցուք, որ ձեռն յատկացն գոյանան ստորոգութեանց, եւ զայնսն՝ յորոց նոքա դարձեալ գոյանան ի ձեռն բաժանման։ 6 Այլ Արիստոտէլ ի ձեռն տասն յարացուցից առնէ զթիւ տասն ստորոգութեանցս. իսկ բեր մեք ի վերայ միոյ եւ նոյն յարացուցի արասցուք զվարդապետութիւն՝ ի վերայ Սոկրատայ. քանզի Սոկրատէս եւ գոյացութիւն է, որպէս մարդ եւ քանակ՝ որպէս երկուկանգնեան կամ երեքկանգնեան, եւ որակ՝ որպէս սպիտակ եւ երաժշտական, եւ առ ինչ՝ որպէս հայր կամ որդի, եւ առնէ՝ որպէս կտրելով, եւ կրէ՝ որպէս կտրիլ, եւ կայ՝ որպէս նստեալ կամ յոտն կացեալ, եւ ունի՝ որպէս զգեցեալ եւ զինեալ, եւ ուր՝ որպէս ի Լիկիայ, եւ երբ՝ որպէս ի Պեղղէպոնիսական ժամանակին. իսկ Արիստոտէլ սոսկ արարեալ ստորոգութեանցս, եթէ տասն են, եւ ոչ ասացեալ զպատճառն, եթէ վասն էր տասն են՝ բեր այսուհետեւ եւ զպատճառսն եւս առագրեսցւոք, եթէ վասն էր տասն են։ 7 Զոր եւ ցուցանեմք այսպէս ի բաժանմանէ. էակն կամ նենթակայում է կամ ոչ նենթակայում։ 8 Եւ եթէ ոչ նենթակայում՝ առնէ զգոյացութիւն, իսկ եթէ նենթակայում՝ կամ ըստ ինքեան է կամ ոչ ըստ ինքեան։ 9 Եւ եթէ ըստ ինքեան է՝ կամ բաժանելի է կամ անբաժանելի։ 10 Եւ եթէ բաժանելի է՝ առնէ զքանակն, իսկ եթէ անբաժանելի է՝ առնէ զորակն. քանզի թէպէտ եւ կարծի բաժանելի գոլ որակն, այլ սակայն վասն նիւթոյն է բաժանելի։ 11 Իսկ եթէ ոչ ըստ ընքեան՝ կամ կալումն միայն է եւ առնէ զառինչսն, եւ կամ ըստ կալման այլոց իմանի՝ եւ լինին վեց ստորոգութիւնքն, քանզի չորից ելոց պարզ ստորոգութեանց՝ գոյացութեան, քանակի, որակի, առընչի՝ ի շարամանութենէ սոցա այլ ստորոգութիւնքն ծնանին. յէութենէ եւ ի քանակէ՝ ուրն եւ երբն, յէութենէ եւ յորակութենէ՝ առնելն եւ կրելն, յէութենէ եւ յառընչէ՝ ունելն եւ կալն։ 12 Վասն որոյ եւ տարակուսեն, եթէ զիարդ ասէք՝ եթէ պարզք են տասն ստորոգութիւնքդ, որովհետեւ չորք միայն են պարզքն, իսկ վեցն շարադրեալք։ 13 Եւ ասեմք, եթէ շարադրեալս զնոսա կոչեմք, քանզի երեւմունս ոմանս շարադրութեան ներածեն մեզ, այլ ինքեանք պարզ են. քանզի ոչ եթէ ստորոգութիւն է, որ ի տեղւոջն է, եւ ոչ ստորոգութիւն է այն, որ ի ժամանակումն՝ այլ գոլն ի տեղւոջ ստորոգութիւն է եւ գոլն ի ժամանակում. վասն այսորիկ եւ անորիշ անուամբք անուանեաց զոմանս ի նոցանէ, որպէս զի մի ի քարշելն յինքեանս դէմս ինչ շարադրութիւն ի ներքս ածիցէ, որպէս առնելն եւ կրելն եւ կալն եւ ունելն անորիշք են։ 14 Տասն ստորոգութիւնքն կարող գոն եւ դասումն ինչ ընդունել. քանզի նախագոյն է գոյացութիւն ամենեցուն, որպէս ենթակացեալ ամենեցուն. երկրորդ՝ քանակն, վասն զի անտեսակ նիւթն նախ քանականայ եւ ապա որականայ. երրորդ՝ որակն եւ յառաջագոյն քան զառինչն, վասն զի ըստ ընքեանն յառաջագոյն է այնմ՝ որ ըստ կալման է։ 15 Արդ՝ այսոցիկ այսպէս ելոց՝ ապա եւ այնք յառաջագոյնք են, որք ի գոյացութենէ եւ ի քանակէ բաղկացեալք են ստորոգութիւնք, քան զայնս՝ որք ի գոյացութենէ եւ յորակութենէ. եւ դարձեալ՝ որք ի գոյացութենէ եւ յորակէ՝ յառաջագոյնք են քան զայնս, որ ի գոյացութենէ եւ յառընչէ։ 16 Արդ՝ այսոքիկ յաղագս այսոցիկ։     17 Բեր այսուհետեւ յետ բաժանման ստորոգութեանցն բազմութեան եւ եթէ տասն են՝ ոչ աւելի եւ ոչ նուազ՝ տարակուսութիւնս ոմանս ընդդէմ ստորոգութեանցս տարակուսելով՝ լուծցուք։ 18 Արդ՝ տարակուսեն ոմանք, նուազութիւն ասի ձայնիցն՝ վասն ասելոյն իսկագոյն, եւ իմացուածոցն՝ վասն ասելոյն նախկին, իսկ իրողութեանցն՝ վասն ասելոյն մանաւանդ եւ վասն զի սգացաւ վասն իւր ոչ արժանի գովութեանն ենթագրեալ. քանզի ըստ ճշմարտութեանն ոչ որ ինչ էն ասէ, այլ որ ոչն է։ 19 Եւ եթէ պատկանի այնպիսի ենթագրութիւն ոչ ուրեք եւ ոչ երբեք ումն՝ վերացուցանէ զնա ի ձեռն ենթագրութեան, որ լուռ կացլով՝ այսպէս ասէ՝ եթէ ոչ է պարտ կալ մնալ անդէն ի բացասութեանն, այլ պարտ է կալ եւ ի հակակայսն՝ վասն զի ըստ ճշմարտութեանն բացասութիւնք ոչ եթէ զոր ինչ էն ասեն, այլ որ ինչ ոչն է. եւ վասն այսորիկ ոչ ասեմ զնա զենթակայէ ումեքէ, վասն զի ենթակայանայ այնոցիկ, որք զենթակայէն ասին. եւ վասն այսորիկ ոչ ասեմ զնա նենթակայում, վասն զի ենթակայանայ այնոցիկ, որք նենթակայոջքն են, որպէս զի ի ձեռն այսոցիկ պարգեւէ ամենեցուն զպէտսն անհատ գոյացութիւնն. քանզի եռակի ելոյ ամենայնին՝ կամ առաջին գոյացութեանցն կամ երկրորդին կամ պատահմանցն՝ առ անհատ գոյացութեամբքն գոն պատահմունք եւ երկրորդ գոյացութիւնք այլ պատահմանցն պէտս տայ առ ի գոլ, եւ երկրորդ գոյացութեանցն՝ առ ի ստորոգիլ։ 20 Արդ՝ եթէ ամենեցուն պէտս տայ, որք առ նովաւն են՝ զիարդ ոչ է առաջին, եւ իսկագոյն, եւ մանաւանդ գոյացութիւն։ 21 Եւ զի ամենեցուն պէտս տայ, որք առ նովաւն են՝ արհեստաբար նիւթէ ինքն եւ ցուցանէ, եթէ տեսակական գոյացութիւնն պէտս ունի անհատ գոյացութեանն առ ի ստորոգութիւն, որգոն՝ մարդ, քանզի այս երեւելի է ամենեցուն, եթէ բազում անգամ զտիրական անունն յառասական փոխարկեմք եւ փոխանակ ասելոյ, եթէ կոչեա զՍոկրատէս՝ ասեմք, եթէ կոչեա առ իս զայրն զայն, եւ ցուցանեմք զնա. եւ զի կենդանին պէտս ունի անհատ գոյացութեանցն՝ այսպէս յարդարէ՝ ոչ է կենդանի, որ է մարդ կամ ձի կամ եզն, եւ ոչ է մարդ, որ ոչ է Սոկրատէս կամ Պղատոն կամ ով ոք եւ իցէ՝ ապա ուրեմն՝ ոչ է կենդանի, որ ոչ է Սոկրատէս կամ Պղատոն։ 22 Նմանապէս եւ ի վերայ պատահմանցն ոչ ցուցանէ, եթէ այս ինչ սպիտակ պէտս ունի անհատ գոյացութեան, այլ եթէ գոյնն, այսպէս ասելով. ոչ է գոյն, որ ոչ է ի մարմնի, եւ ոչ է մարմին, որ ոչ է մարդ կամ ձի կամ այլ ինչ՝ ապա ուրեմն՝ ոչ է գոյն, որ ոչ է յայս կամ յայնմ մարմնում։ 23 Արդ՝ այսպէս Արիստոտելի ցուցեալ, եթէ ամենեցուն առ նովաւցն տայ պէտսն անհատ գոյացութիւնն եւ թէ ոչ ելոյ սորա ոչինչ յայլոցն ստորակայանայ. իսկ Աղէկսանդրոս Ափրոդիսեցի եւս առաւել յարաձգելով նորաձեւումն յիմաստասիրութիւն փորձի նիւթել, եթէ եւ բնութեամբ առաջին է անհատ գոյացութիւնն ամենեցուն. եւ զի շարաբառնայ՝ եցոյց ինքն իսկ Արիստոտէլ, եւ զի ոչ շարաբառնի՝ ինքն իսկ փորձի ցուցանել. քանզի ահա, ասէ, ընդհանուր արեգակն ի բաց բարձեալ՝ զոմն արեգակն ոչ եբարձ։ 24 Առ որ ասեմք, եթէ հանուրն երկակի ասի՝ մինն ըստ կալման, որպէս՝ ամենայն մարդ, քանզի ամենայնն միշտ ըստ կալման, իսկ միւսն՝ միայնին ըստ ընքեան բնութեան ասացեալ, որպէս՝ մարդ այսպէս սոսկ ասացեալ։ 25 Արդ՝ բոլորն այն ընդհանուր՝ ոչ որ ընդ կալմանն է, այլ միւսն եւս՝ տարեալ եղեւ ի մի արեգակնում. քանզի կարող եղեւ արեգակն զամենայն յատկութիւնս հանուր արեգական ընդունել, որ է ի վերայ միոյ մարդոյ անհնարին. քանզի ոչ ոք ի մարդկանէ կարող գոյ զամենայն յատկութիւնս հանուր մարդոյ ընդունել՝ վասն լինելոյ զոմն քերդող եւ զոմն բրուտ, վասն զի եւ կտրածն մարդոյ զըստ մասին մարդիկ ասաց Պղատոն։ 26 Եւ այսոքիկ այսպէս։     27 Բայց տարակուսէ Ուրիանոս այսպէս. եթէ ասեմ զհանուր պատահումն յանհատ գոյացութեանն ըստորակացեալ՝ եղիցի եւ մասնական պատահումն յընդհանուր գոյացութիւն։ 28 Առ որ ասեմք, եթէ զընդհանուր պատահումնն ասեմք յանհատ գոյացութեանն գոլ. ոչ եթէ ըստ ճշմարտութեան ի նոյն իսկ յանհատ գոյացութեան ունի զգոլն, այլ զի նախաբար ամենայն պատահումն յանհատ գոյացութիւնս ունի զգոլն. թէպէտ եւ անմարմին եւ ուրեք գոյ անհատ գոյացութիւնն՝ նախաբար ի նմա գոյանան պատահմունքն, որպէս եւ յանձնում է տեսանել, քանզի յանձնում ումեք է տեսանել առաքինութիւն կամ չարութիւն՝ քանզի փոփոխի ըստ այսոցիկ, իսկ ըստ երկրորդ բանի եւ յընդհանուր գոյացութիւնսն ասին գոլ, թէպէտ եւ մտածութեամբ միայն։ 29 Իսկ առ երկրորդն ասեմք՝ զի թէպէտ եւ է մասնական պատահումն յընդհանուր գոյացութեանն՝ ոչ եթէ ըստ ճշմարտութեան ինչ է, թէպէտ եւ մարմին ասասցես զընդհանուրն, սակայն եւ այնպէս անմարմին է, այլ եթէ բանս ունի ընդհանուր գոյացութիւնն, այսինքն՝ հանուր մարմինն՝ նախանձականս պատահմանց։30 Իսկ նենթակայումն էակացն մակաւելեացն եւ ոչ անունն եւ ոչ բանն ստորոգի զենթակայէն.     31 Ստորոգիցելոցն՝ է ինչ որ ըստ բնութեան է եւ է որ առանց բնութեան. եւ առանց բնութեան ասեմք գոլ, յորժամ գոյացութիւն պատահման ստորոգի՝ յորժամ ասեմք, եթէ սպիտակն որ գոյն մարդ է եւ կամ դարձեալ՝ յորժամ անհատ գոյացութիւն հանուր գոյացութեան ստորոգի, որգոն՝ որ գայ մարդդ Սոկրատէս է, եւ կամ յորժամ տեսակք սեռից ստորոգին՝ որպէս յորժամ ասեմք, եթէ որ գայ կենդանիդ մարդ է. իսկ ըստ բնութեան են այսոքիկ, յորժամ հանուր գոյացութիւն անհատ գոյացութեան ստորոգի՝ որպէս մարդ Սոկրատում, կամ պատահումն գոյացութեան՝ որպէս սպիտակ մարդում։ 32 Իսկ եթէ ոք ասիցէ, եթէ եւ ստորոգիլն պատահմանց պատահումն ըստ բնութեան է, որպէս գոյն սպիտակում՝ ասեմք եթէ այսոքիկ ոչ որպէս պատահմունք պատահմանց ստորոգին, այլ որպէս սեռ տեսակում։     33 Եւ պարտ է գիտել, եթէ ի վերայ ոմանց պատահմանց ոմանք հոմանունաբար ստորոգին գոյացութեան, փաղանունաբար եւ ոչ երբեք , որգոն՝ սպիտակն ստորոգի մարմնում. քանզի սպիտակ մարմին ասեմք, իսկ բան սպիտակին ոչ ստորոգի մարմնում, քանզի ոչ կարէ զսահման սպիտակին ընդունել մարմին. քանզի ոչ ոք ասէ՝ մարմին է սպիտակ գոյն արտադատող աչաց. իսկ մարդ ոչ հոմանունաբար եւ ոչ փաղանունաբար ստորոգի, որպէս գոյն. քանզի ոչ ոք ասէ, եթէ մարդ գոյն, այլ եւ ոչ զսահման գունոյ ընդունի. քանզի ոչ ոք՝ կարափ գոյն, եւ կամ եթէ կարափ գոյն է յատուկ զգալի աչաց։1 Ընդ այսոսիկ հանդերձ աստուծով առաջիկայՊՐԱԿՔՍ ԻԴ2 Իսկ երկրորդ գոյացութեանցն յաւէտ գոյացութիւն...     3 Եւ եւս վասն այսոցիկ նախադրէ զանհատ գոյացութիւնն Արիստոտէլ՝ քանզի յերկրորդ գոյացութիւնս յաւէտ գոյացութիւն տեսականն քան զսեռականն, որպէս յաւէտ հուպ գոլով յանհատ գոյացութիւնն, որ մանաւանդ գոյացութիւն ցուցաւ. քանզի որպէս հպագոյնքն ի հուր առաւել ջեռնուն եւ հպագոյնքն ի միակն առաւել միականք են՝ նոյնպէս եւ տեսակական գոյացութիւնն հպագոյն գոլով յանհատն՝ մանաւանդ է. քանզի ամենայն որ ունի յայնմանէ հպագունիցն մանաւանդ բաշխէ։ 4 Եւ զի յաւէտ գոյացութիւն տեսակականն քան զսեռականն է՝ երկակի նիւթէ՝ ի հպաւորութենէ եւ ի վերաբանութենէ, այսինքն՝ ի համեմատութենէ. այսպէս՝ եթէ ընտանեգոյն է եւ մաւտաւորագոյն զՍոկրատէս մարդ ասել, քան եթէ կենդանի։ 5 Իսկ ի վերաբանութենէ այսպէս՝ զի եթէ զանհատ գոյացութիւնն ոչ այլ ինչ կերպարանէր եւ առնէր յաւէտ գոյացութիւն, եթէ ոչ ենթակայանալն ամենեցուն՝ որ շուրջ զնովաւցն. արդ՝ այս ենթակայանալս տեսակացն առ սեռսն գոյ, իսկ սեռիցն առ տեսակս ոչ երբեք, քանզի ոչ երբեք ենթակայանան սեռք տեսակաց. վասն զի առաւել գոյացութիւն տեսակականն քան զսեռականն՝ որպէս ենթակայացեալ նմա։ 6 Բայց ասի ի վերաբանութենէ, զի կարող գոյ վերաբանութեամբ հիւսիլ այսպէս. եթէ զոր բան ունի անհատ գոյացութիւն առ ամենայնս, որք առ նովաւն են ենթակայացեալ նոցա, վասն զի առաւել գոյացութիւն ասիցեալ՝ զնոյն բան ունի տեսակականն առ սեռականն. քանզի ենթակացեալ է նմա, վասն զի առաւել գոյացութիւն է։ 7 Եւ այսոքիկ այսպէս։     8 Աստուստ տարակուսեն ոմանք՝ ասելով, եթէ զիարդ ասես դու յաւէտ գոյացութիւն եւ նուազ գոյացութիւն, տակաւին ոչ. եւս ասացեալ զյատկութիւնս գոյացութեան։ 9 Այլ հանդերձեալ ասել զոչ ընդունիլն զյաւէտն եւ զնուազն, եւ չընդունի. քանզի գոյացութիւն գոյացութեան բաղդատեալ, որգոն՝ սեռականն առ տեսականն՝ ընդունիլ զյաւէտն եւ զնուազն. իսկ ինքն առ ինքեան յարարկեալ, ոչ ձգտի եւ ոչ ամփոփի. քանզի ոչ ոք ասէ յաւէտ մարդ եւ յաւէտ Սոկրատէս։     10 Դարձեալ այլ տարակուսութիւն, զի, ասէ, որպէս զանհատ գոյացութիւնն առաջին գոյացութիւն կոչեաց, վասն երկուց ասացաք պատճառաց, զի ոչ զտեսակականն երկրորդ եւ ոչ զսեռականն երրորդ կոչեաց, այլ միով անուամբ զերկոսին անուանեաց՝ զտեսականսն եւ զսեռականսն։ 11 Եւ ասեմք, եթէ վասն այսորիկ՝ միում հանդիպան անուան, վասն զի զմի եւ զնոյն պէտս տայ նոցա անհատ գոյացութիւն առ ստորոգութիւն։12 Ծանաւթագոյն եւ ընտանեգոյն բացատրեսցէ՝ զտեսակն քան զսեռն բացատրելով.     13 Զի ասացեալ ծանաւթագոյն՝ առադրեաց եւ զընտանեգոյնն։ 14 Եւ ասեմք, եթէ ծանաւթագոյնն միայն ոչ կարէ յաւէտ գոյացութիւն առնել զանհատն, վասն զի եւ պատահմունք բազում անգամ ծանաւթագոյնք են, քան զանհատ գոյացութիւն. որգոն՝ փոխանակ ասելոյն կոչեա զԴաւիթ, ասեմք կոչեա զփիլիսոփոսն։ 15 Վասն այսորիկ առադրեաց զընտանեգոյնն. քանզի ծանաւթագոյնն ոչ ամենայն իրաւք յայտնէ զբնութիւն իրին, որպէս բազումք ի պատահմանցն, իսկ ընտանեգոյնք առաւել յայտնեն։16 Քանզի սա ուրոյն առաւել ուրումն մարդոյ.     17 Զիարդ առաւել է ուրոյն ոչ ամենեւին ուրոյն։ 18 Եւ ասեմք, որպէս զնուազ ծանրն առաւել թեթեւ ասեմք՝ նոյնպէս եւ զնուազ հասարակն առաւել ուրոյն ասեմք. քանզի մարդ նուազ հասարակ է առ կենդանեաւն. քանզի սեռք տեսակացն ստորոգին, իսկ տեսակք զսեռիցն ոչ հակադարձին. պարտ է առադրել՝ ըստ բնութեան ելոյ ստորոգութեանն. քանզի ստորոգութիւն եռակի է՝ կամ ըստ բնութեան կամ ոչ ըստ բնութեան կամ ըստ պատահման։ 19 Ըստ բնութեան՝ յորժամ սեռք տեսակաց ստորոգին, իսկ ոչ ըստ բնութեան՝ յորժամ տեսակք սեռից, որպէս յորժամ ասեմք, թէ որ գայ կենդանիս մարդ է, քանզի այսպէս ասելով կենդանումն ստորոգի մարդ, իսկ ըստ պատահման ստորոգութիւն է, որպէս յորժամ զնոյնս, որք ի նորին ենթակայում են պատահմունք՝ միմեանց ստորոգես. որգոն՝ Սոկրատայ ելոյ կնտի եւ իմաստասիրի՝ ասեմք, եթէ կունտս այս իմաստասէր է։ 20 Եւ դարձեալ ըստ պատահման ստորոգութիւն է, յորժամ գոյացութիւն պատահման ստորոգի. որգոն՝ յորժամ ասեմք, եթէ սպիտակս որ գայ՝ կենդանի է. քանզի այսպէս ասելով՝ զկենդանին գտանեմք ստորոգեալ սպիտակում, որ է պատահման։1 Ընդ այսոսիկ հանդերձ աստուծով եւ նոցա տեսակացն որ միան...ՊՐԱԿՔ ԻԵ     2 Բաղդատեալ Արիստոտելի զգոյացութիւնս ըստ խորութեան, յորժամ զանհատն առ հանուրն բաղդատէր, ցուցեալ եթէ առաւել գոյացութիւն է տեսակականն քան զսեռականն՝ այժմ ըստ լայնութեան բաղդատէ զանհատսն եւ զհանուրսն, եւ ասէ, եթէ անհատ գոյացութիւնքն նմանաբար են գոյացութիւն, որպէս ամենեցուն զնովաւցն զմի եւ զնոյն պէտս վճարելով՝ որպէս է Դաւիթ եւ Արգոս շուն եւ Եղիսարն պիսակ ձի։ 3 Իսկ եթէ անհատ գոյացութիւնքն նմանաբար գոյացութիւնք են՝ ապա եւ տեսակական գոյացութիւնքն նմանաբար գոյացութիւնք են, որպէս զհանգէտն բացակացեալք յանհանգիտից գոյացութեանցն։ 4 Արդ՝ այսպէս մեք։ 5 Իսկ Արիստոտէլ այլ կարգաւորութեան պիտանացեալ. քանզի նա նախ զտեսակականսն բաղդատէ եւ ապա զանհատսն։ 6 Եւ արժան է տարակուսել, եթէ ընդէր ոչ նախ զանհատս գոյացութիւն բաղդատեաց, զի որպէս ստուերացուցումն յայսոցիկ պէտս առեալ՝ այնպէս ապա բաղդատէր զտեսակական գոյացութիւնս։ 7 Եւ է լուծումն սորին, եթէ զայս որպէս զխոստովանեալ եւ զյայտնի ինչ եթող. քանզի յայտնի է եւ սովորաբար, եթէ նմանաբար գոյացութիւնք են անհատքն յենթագրութենէն, վասն զի գերադրականիւք ձայնիւք արտաբերեաց, ասելով՝ իսկագոյն եւ նախկին եւ մանաւանդ. քանզի ոչ է գերադրականին գերադրական։ 8 Իսկ եթէ այս այսպէս է՝ ապա ուրեմն՝ ոչ է յաւէտ անհատ գոյացութիւն քան զայլ անհատ գոյացութիւն, թէպէտ եւ աննմանատեսակք են։ 9 Դարձեալ տարակուսեն ասելով, եթէ մինչ նմանաբար գոյացութիւնք են անհատքն, եղիցի այս մրջիւն եւ արեգակն նմանաբար գոյացութիւնք։ 10 Առ որս ասեմք, եթէ ըստ դիտաւորութեան Ստորոգութեանցս նմանաբար գոյացութիւնք են. քանզի դիտաւորութիւն Ստորոգութեանցս է յաղագս իրողութեանց ոչ եթէ զիրողութեանց բուռն հարկանել եւ զբնութիւն նոցա քննել, այլ ըստ որում նշանակեն յայսպիսեաց եւ յայնպիսեաց ձայնից. քանզի յաղագս ձայնից միայն քննել քերդողաց է, իսկ յաղագս բնութեան գոյիցն՝ աստուածաբանութեան կամ բնաբանութեան։ 11 Եւ այսոքիկ այսպէս։     12 Իսկ Արիստոտէլ տարակուսէ յինքեան, եթէ զիարդ ի վերագոյնսն երկրորդ գոյացութիւնս ասաց զսեռս եւ զտեսակս անհատ գոյացութեան եւ ոչ պարզաբար՝ եթէ սեռքն եւ տեսակքն։ 13 Եւ լուծանէ ասելով, եթէ զի մի պարառից զպատահմունսն. քանզի են եւ նոցա սեռք եւ տեսակք՝ որպէս գոյն եւ սպիտակ։ 14 Արդ՝ ցուցանէ աստանաւր, եթէ սեռք եւ տեսակք առաջնոց գոյացութեանցն գոյացութիւնք են, իսկ սեռք եւ տեսակք անհատից պատահմանցն ոչ են գոյացութիւնք։ 15 Եւ ցուցանէ այսպէս ասելով՝ սեռք եւ տեսակք անհատից գոյացութեանց գոյացութիւն բաղալնուն, եւ որք գոյացութիւն բաղալնուն՝ գոյացութիւնք են. իսկ սեռք եւ տեսակք անհատից պատահմանցն ոչ բաղալնուն գոյացութիւն. իսկ որ գոյացութիւն ոչ բաղալնուն՝ ոչ են գոյացութիւնք. ապա ուրեմն՝ սեռք եւ տեսակք անհատից պատահմանցն ոչ են գոյացութիւնք։ 16 Եւ այլազգ՝ սեռք եւ տեսակք առաջնոց գոյացութեանցն ենթակայանան հանուր պատահմանց, իսկ որ ընդհանուր պատահմամբք ստորակայանան՝ գոյացութիւնք են. ապա ուրեմն՝ սեռք եւ տեսակք առաջնոց գոյացութեանցն գոյացութիւնք են։ 17 Եւ վասն անդրադարձութեան կանոնիս՝ վասն զի սեռք եւ տեսակք անհատից պատահմանց ոչ ենթակայանան հանուր պատահմանցն՝ ոչ են գոյացութիւնք. ապա ուրեմն՝ սեռք եւ տեսակք անհատից պատահմանցն ոչ են գոյացութիւնք։18 Եւ նոցա տեսակացն որք միանգամ ոչ են սեռք.     19 Բարիոք ասաց որք միանգամ ոչ են սեռք, զի մի զընդմիմեամբքն ոք առցէ. քանզի եթէ զընդմիմեամբքն ոք առնու, ոչ երբեք տեսակ տեսակում բաղդատի, այլ տեսակ սեռում, որ ոչ է մեր այժմ առ ի խնդրել։1 Ընդ այսոսիկ հանդերձ աստուծով եւ առաջիկաՊՐԱԿՔՍ ԻԶ2 Եւ հասարակ զամենայն...     3 Ցուցեալ Արիստոտելի զայնս՝ որոց գոյացութիւն զհետ երթայ ի ձեռն բաժանման, յորժամ զառաջինն առ հանուրն բաղդատէր, ասելով զնա յաւէտ գոյացութիւն, եւ յորժամ զհանուրն առ հանուրն բաղդատէր, ասելով զտեսակականն քան զսեռականն յաւէտ գոյացութիւն. եւ դարձեալ ըստ լայնութեան բաղդատեալ՝ զանհատսն ասէր, եթէ նմանաբար գոյացութիւնք են՝ այժմ ցուցանէ եւ զայնս, որք գոյացութեան հետեւին, եւ ասէ զուրոյնսն գոյացութեան։ 4 Եւ որում պարտ էր սահման ասել ի վերայ գոյացութեանն՝ ոչ առնէ զայն, վասն զի սեռ սեռականագոյն է գոյացութիւն, իսկ սեռականագունումն ոչ է սեռ եւ ոչ բաղկացուցիչ տարբերութիւնք, յորոց ամենայն սահման առնու։ 5 Իսկ յորոց վերայ ոչ կարեմք սահման բացատրել՝ սիրեմք գոյ նա ի ձեռն յատկացն բացատրել զնոսին։ 6 Արդ՝ վասն այսորիկ եւ Արիստոտէլ ոչ կարացեալ ասել զսահման գոյացութեան՝ զյատուկսն ասէ գոյացութեան. քանզի ունին ինչ նմանութիւն սահման եւ յատուկն առ միմեանս զհակադարձիլն երկաքանչիւրումն եւ զմիայնում եւ զամենայնում եւ զմիշտն գոլ։ 7 Արդ՝ թուէ զուրոյնս գոյացութեան եւ ասէ, եթէ հասարակ զամենայն գոյացութեան ոչ գոլ նենթակայում։ 8 Վասն որոյ եւ տարակուսեն ոմանք ասելով, եթէ վասն էր զյատուկսն առաջադրելով առ ի յասել՝ զհասարակ յիշեաց։ 9 Եւ ասեն ոմանք առ այս, եթէ ոչինչ անտեղի է զնոյն եւ հասարակ գոլ եւ յատուկ՝ որպէս ծիծաղականն. քանզի առ համատեսակն հասարակ է, իսկ առ աննմանատեսակն յատուկ։ 10 Այլ եթէ նոյն եւ հասարակ եւ յատուկ կարող գոյ լինիլ՝ ընդէր ոչ ասէ յատուկ զորս անուանեաց ընտանեգոյն անուամբ։ 11 Զորոյ զպատճառսն ասեմք՝ ըստ իւրաքանչիւր յատկի յիւրաքանչիւր ստորոգութեան երկուս ինչս որոնէ իմաստասէրս, եթէ ամենայն գոյացութեան գոյ եւ եթէ ոչ ամենայնում եւ եթէ միայնում կամ ոչ միայնում։ 12 Եւ եթէ գտանէ ամենայնում գոյացութեան բայց ոչ միայնում, հասարակ զնա կոչէ, եւ եթէ միայնում գոյացութեան եւ ոչ ամենայնում՝ ապա յատուկ զնա կոչէ. քանզի յատուկքն նեղիլ կամիլով միայնում գոլով կերպարանին եւ ոչ ամենեցուն, որպէս հասարակն ամենեցուն գոլով եւ ոչ միայնում։ 13 Բայց ըստ իւրաքանչիւր ստորոգութեան նախադասէ զսուտ ուրոյնսն քան զճշմարիտսն, որպէս զի մաքրիցելոց մեզ մաքուրս մատուսցէ զճշմարտութիւնն, որպէս ասէ Պղատոն վասն գոյացութեան, եթէ գոյացութիւն կամ առաջին է կամ երկրորդ, եւ զենթագրութիւնս նոցին, եթէ առաջին գոյացութիւնն ոչ զենթակայէ ասի եւ ոչ նենթակայում է, իսկ երկրորդքն զենթակայէ ումեմնէ ասին, բայց նենթակայում ոչ են։ 14 Արդ՝ եթէ այսպէս է՝ ապա եւ ոչ մի գոյացութիւն նենթակայում. ոչ մի վասն առաջին առածին. քանզի կամ առաջին է կամ երկրորդ. իսկ ոչ է նենթակայում վասն ենթագրութեանց. եւ արդ այսպէս՝ եթէ եւ ոչ մի գոյացութիւն նենթակայում։ 15 Բայց ցուցանէ եւ առանձինն, եթէ եւ ոչ երկրորդ գոյացութիւնքն են նենթակայում, ասելով այսպէս՝ երկրորդ գոյացութիւնքն փաղանունաբար ստորոգին առաջնոց գոյացութեանցն, իսկ նենթակայոջքն ոչ երբեք փաղանունաբար ստորոգին առաջնոց գոյացութեանցն, այլ կամ հոմանուանաբար, որպէս սպիտակն Սովկրատում, կամ յարանունաբար՝ որպէս ի քերականութենէ քերականն, եւ կամ այլանունաբար. ապա ուրեմն՝ երկրորդ գոյացութիւնքն ոչ են նենթակայում։ 16 Այլ վասն զի երկրորդ գոյացութիւնքն զենթակայէ ումեքէ ասելով՝ զբազումն իմն եւ կարծիս տան նենթակայում գոլ՝ ցուցանէ եթէ ոչ են նենթակայում, ասելով այսպէս. եւ եթէ էին, ասէ, նենթակայում՝ ոչ ահա այն ինչ ենթակայում պիտանանային իւրեանց անհատիցն առ ի գոյացութիւն, ուր եւ նոքին իսկ խոստովանաբար նենթակայում գոն ոչ պիտանանան ենթակայից իւրեանց անհատիցն առ ի գոյացութիւն, այլ առաջնոց գոյացութեանցն։ 17 Զի եթէ նենթակայում եղիցին երկրորդ գոյացութիւնքն՝ բազում անպատեհութիւն ունի բանս. քանզի գտցին առ նենթակայումն գոլով նենթակայումն գոլով անհատիցն պատահմանց, եթէ արդարեւ ցուցաւ ոչինչ նենթակայոջացն իւրոց անհատիցն պիտանացեալ որպէս ենթակայում առ ի գոյացութիւն։1 Ընդ այսոսիկ հանդերձ աստուծով եւ առաջիկաՊՐԱԿՔՍ ԻԷ2 Բայց ոչ ուրոյն է այս գոյացութեան...     3 Ցուցեալ Արիստոտելի, եթէ ամենայնում գոյացութեան գոյ ոչ նենթակայոջացն գոլ՝ այժմ ցուցանէ, թէ ոչ միայնում գոյացութեան գոյ, այլ եւ տարբերութեան։ 4 Եւ ձեռնարկել պարտ է յԱստուծոյ եւ ի նիւթոյ, քանզի կարծին այսոքիկ ոչ գոլ գոյացութիւն, Աստուած՝ որպէս վերագոյակ եւ առաւելաբնոյթ. իսկ նիւթ՝ որպէս ոչինչ յէակացն գոլով, այլ յոռագոյն քան զամենեսեան. քանզի ծայրք էակացն ի բացասութենէ սահմանին, որպէս ուսաք վերագոյն, քանզի եւ ոչ նիւթ նենթակայում է, զի մի տացուք նիւթ նիւթոյ, եւ ոչ աստուածայինն նենթակայում է, եւ քանզի այսոքիկ աստուածաբանութեան կամ բնաբանութեան են՝ ձեռնարկէ ի տարբերութեանց՝ տրամաբանականի ելոյ անուան եւ իրի. քանզի ասէ, եթէ տարբերութիւնք ոչ են նենթակայում։ 5 Զինչ ասես, ո՜վ Արիստոտէլ. հակորոշեցեր զգոյացութիւնս ընդդէմ տարբերութեանց՝ որպէս տարբերութեանց ոչ ելոց գոյացութեանց։ 6 Եւ զինչ արդեւք իցեն տարբերութիւնք, հարցցուք զքեզ, գոյացութիւնք եթէ պատահմունք։ 7 Եթէ գոյացութիւնք՝ վասն էր հակորոշեցեր։ 8 Իսկ եթէ պատահմունք են, վասն զի ի տարբերութեանց են սահմանք գտցին, գոյացութիւնք ի պատահմանց եղեալք եւ մասնունք գոյացութեանց պատահմունք՝ եւ զիարդ դու ինքն ասես, եթէ մասնկունք գոյացութեանց գոյացութիւնք են։ 9 Այսոքիւք տարակուսանաւք վարակացեալ Պորփիւրիոս ոչ ընդարմացաւ մէջ ինչ բնութիւն ասել գոյացութեան եւ պատահման եւ ի նմա դնել զտարբերութիւնս՝ որպէս եւ այնոքիկ, որք յաղագս լուսոյ տարակուսանաւք վարակացեալ՝ ոմանք մարմին զլոյս ասելով եւ ոմանք՝ անմարմին՝ մէջ իմն ապա բնութիւն ստորագրեցին մարմնոյ եւ անմարմնոյ, եւ անմարմին մարմին ասացին զլոյս։ 10 Եւ վասն այնորիկ երկուց ծայրից հաղորդութիւն ունի՝ կամ հանգիտաբար նոցին ունի եւ կամ առաւելաբար։ 11 Առաւելաբարն երկակի՝ կամ ի միոջէն առաւել ի միոջէն նուազ, կամ ի միոջէն նուազ եւ միւսմէն առաւել. վասն այսորիկ եռակի ասէին գոլ զզանազանութիւնս՝ կամ առաւել գոյացութիւն եւ նուազ պատահումն, որպէս բանական եւ անբանն. քանզի առաւել գոյացութիւնք են այսոքիկ, որպէս լցուցանելով զգոյացութիւն եւ ի սահմանս ներմտանելով, բայց սակայն պատահմունք՝ որպէս ի ներում որպիսի ինչ էին ստորոգիցեալք. քանզի մի է պատահմանցն ստորոգութիւն՝ որակութիւն։ 12 Իսկ հանգէտ գոյացութեան եւ պատահման՝ որպէս ի հրում ջերմութիւն եւ ի ձեան սպիտակութիւն. քանզի որպէս յորակիցելում մարմնում գոյացութիւնք են, որպէս լցուցանողք գոյացութեանց նոցին. իսկ որպէս յանորակում մարմնում՝ պատահմունք. քանզի յայնժամ լինին եւ բացալինին թանց ենթակային ապականութեան։ 13 Եւ առաւել պատահմունք քան եթէ գոյացութիւն, այն որ ի կարափումն սպիտակութիւն եւ յԷթիոպացիումն սեւութիւն՝ լինին եւ բացալինին առանց ենթակային ապականութեան, որպէս ասէ Պորփիւրիոս՝ բայց կարէ ընդ միտ ածել եւ իմանալ ագռաւ սպիտակ եւ Եթիոպացի ի բաց ընկեցեալ զգոյն առանց ենթակային ապականութեան։ 14 Բայց սակայն կարծին գոյացութիւնք գոլ վասն գոլոյ ամենայն տեսակի կարապին սպիտակութիւն եւ ագռաւուն սեւութիւն։ 15 Արդ՝ եռակի ըստ նմա հաւաքին զանազանութիւնք։ 16 Այլ, Պորփիւրիէ, հակասութիւն առնեն գոյացութիւն եւ պատահումն, որ նենթակայում է եւ որ ոչ նենթակայում. իսկ հակասութեան ոչինչ է մէջ, քանզի հակասութիւն հակադրութիւն է, որոյ ընդ մէջ ոչինչ է ըստ ինքեան։ 17 Եւ բարիոք առադրեցաք ըստ ընքեան. քանզի ըստ պատահման մարթի գոլ մէջ ինչ. քանզի սպիտակի եւ ոչ սպիտակի ոչինչ է մէջ, բայց եթէ հանդիպի եւ ոչ սպիտակն թուխ իմանայցի. քանզի յայնժամ գտանիցի մէջ ինչ հակասութեան, թէպէտ եւ ըստ պատահմանէ։ 18 Եւ արդ զինչ պարտ է ասել։ 19 Եթէ գոյացութիւնք են տարբերութիւնքն, բայց գոյացութիւնք ոչ որպիսիք այժմս մեզ առաջի կան յայցելել ծանուցեալք ի յոլովիցն մարդս. քանզի յոլովն մարդ եւ կենդանի ասի եւ մարդ եւ Սոկրատէս։ 20 Ապա եթէ ասես, եթէ եւ արդ զինչ մի է թէ չասեն բանական եւ անբան, որք են տարբերութիւնք. ասեմք՝ եթէ բանականն եւ անբանն շարադրիցելոց իրաց անուանք են, իսկ զբանականութիւն եւ զանբանութիւն յոլովն մարդ ոչ գիտէ, որք են տարբերութիւնք։ 21 Արդ՝ վասն այսորիկ հակորոշեաց զզանազանութիւնս ընդդէմ գոյացութեան։ 22 Եւ այսոքիկ այսպէս։ 23 Բայց զի իրազգաց եղեւ վասն իւր Արիստոտէլ զտարբերս պատահումն առնելոյ վասն հակորոշելոյ ընդդէմ գոյացութեան՝ ի վերայ ածէ, եթէ մասունք գոյացութեանցն գոյացութիւնք են, իսկ տարբերութիւնք մասունք են սահմանաց եւ գոյացութեանց լցուցիչք. ապա ուրեմն՝ գոյացութիւնք են տարբերութիւնք՝ որպէս մասունք գոյացութեան։ 24 Բայց վրդովեցուցանէ զմեզ բանն, որ ասէ, եթէ մասունք գոյացութեան պատահմունք են. քանզի այսպէս ասէին ոմանք, եթէ մասունք գոյացութեան յումեք են, որք յումեքն են՝ պատահմունք են. ապա ուրեմն՝ եւ մասունք գոյացութեան պատահմունք են. քանզի ոչ եթէ այսպէս պարզաբար ասէաք զումեքն նենթակայում, այլ զումեքն մի որպէս մասն գոլ։ 25 Իսկ այժմ յումեքն, որպէս մասն ի բոլորումն ասէ են տարբերութիւնք։26 Բայց ոչ ուրոյն գոյացութեան է այս.     27 Պարտ էր ասել, եթէ ոչ միայնում գոյացութեան գոյ՝ ասաց՝ ոչ եթէ ուրոյն. քանզի ուրոյնն միայնովն կերպարանի եւ ոչ ամենայնիւն։1 Ընդ այսոսիկ հանդերձ աստուծով եւ առաջիկայՊՐԱԿՔՍ ԻԸ2 Եւ է գոյացութեանցն եւ տարբերոյ...     3 Երկրորդ յատուկ գոյացութեան փաղանունաբար ստորոգիլն։ 4 Այլ այս եւ պատահմանցն է. քանզի գոյն սպիտակում փաղանունաբար ստորոգի։ 5 Այլ այսպէս ասէ, եթէ երկրորդ յատուկ գոյացութեան փաղանունաբարն միայն ստորոգիլ. քանզի պատահմունքն եւ փաղանունաբար ստորոգին եւ հոմանունաբար եւ յարանունաբար եւ այլանունաբար, որպէս ապացոյցք ասացան վերագոյն։ 6 Եւ կամ այլազգաբար ասել, եթէ երկրորդ յատուկ գոյացութեան փաղանունաբարն ստորոգիլ առաջնոց գոյացութեանցն. քանզի պատահմունքն թէպէտ եւ փաղանունաբար ստորոգին՝ ոչ եթէ առաջնոց գոյացութեանցն, այլ իւրեանց անհատիցն։ 7 Բայց այս յատուկ ոչ ամենայնում գոյացութեան է եւ ոչ միայնում. ամենայն գոյացութեան ոչ է վասն անհատ գոյացութեան, վասն զի անհատ գոյացութիւն անստորոգելի է։ 8 Այլ եւ ոչ միայնում գոյացութեան է. քանզի եւ տարբերութիւնք փաղանունաբար ստորոգին։ 9 Արդ՝ զիարդ յատուկ ամենեւին ոչ յատուկն. քանզի եթէ ոչ ամենայնում եւ ոչ միայնում գոյ ամենեւիմբ՝ ոչ կարէ յատուկ գոլ, վասն զի յատուկն ամենայնում եւ միայնում եւ միշտ գոյ, որոյ էն յատուկ։ 10 Արդ՝ մի գուցէ որպէս այլ՝ հասարակ է գոյացութեան եւ տարբերութեանց, որպէս զի եթէ ասէր՝ եթէ հասարակութիւն ունի առ պատահումն, ըստ որում երկաքանչիւր ոք փաղանունաբար ստորոգի։ 11 Այլ վասն զի յայդպէս ասելոյդ հինգ յատկութիւնք գտանին գոյացութեան, իսկ պատմիչք Արիստոտելական իմաստասիրութեան վեց սովորեալ են ասել՝ ասա եթէ արհամարհեաց այժմ զհակորոշութիւնն գոյացութեան առ տարբերութիւն եւ զերկոսեան որպէս գոյացութիւն էառ։ 12 Յայնժամ յատուկ գտանի գոյացութեան եւ առաւել յատուկ. քանզի առաջին յատկին ամենայնում գոլոյ եւ ոչ միայնում՝ սա միայնում գոյ եւ ոչ ամենայնում. քանզի յատուկքն նեղիլ կամելով՝ միայնովն կերպարանին եւ ոչ ամենայնիւն։     13 Յետ որոց տարակուսեն՝ եթէ զիարդ ասէ զտարբերութիւնս փաղանունաբար ստորոգիլ, եթէ տարբերութիւնք անուան ոչ տան հաղորդութիւն. քանզի ոչ ոք ասէ՝ եթէ մարդ բանականութիւն է։ 14 Առ որս ասեմք, եթէ փաղանունն երկակի ասի առ ի յԱրիստոտելէ. կամ այն՝ որ հաղորդատրեն անուան եւ իրի, կամ այն՝ որ աւարտակիցն լինի առ գոյացութիւն. քանզի այսպէս եւ ինքն ներում Յաղագս անձինն բանում զանձն փաղանունաբար ասէ կենդանւոյն ստորոգիլ, վասն զի աւարտակից լինի առ ի գոյացութիւն սորին, թէպէտ եւ ոչ անուան եւ ոչ իրի հաղորդատրէ. քանզի ոչ ոք ասէ զկենդանին հոգի, այլ եւ ոչ զսահման հոգւոյն ընդունի կենդանին։ 15 Այլ վասն զի Արիստոտէլ կամի վասն տարբերութեան, զի եւ անուան եւ իրի հաղորդատրեսցէ՝ մի գուցէ հաղորդատրէ, թէպէտ եւ յարանունաբար. քանզի ասի ի բանականութենէ բանական։ 16 Եւ կամ այլազգաբար, եթէ զոր աւրինակ սպիտակն երկակի է՝ որպէս եւ սպիտակացեալ փայտն եւ ինքն սպիտակութիւնն՝ մի գուցէ երբեք կարեմք ասել, եթէ եւ բանականն երկակի է՝ ինքն իսկ բանականութիւն եւ բանական կենդանին։ 17 Եւ կամ այլազգաբար. թէպէտ եւ ոչ կարեմք ասել զմարդն բանականութիւն, բայց բանականութիւն ունել կարող եմք ասել։ 18 Արդ եցոյց բանս, եթէ տարբերութիւնք տիրապէս փաղանունաբար ստորոգին։1 Ընդ այսոսիկ հանդերձ աստուծով եւ առաջիկաՊՐԱԿՔՍ ԻԹ2 Բայց ամենայն...     3 Ի վերայ առաջնոց գոյացութեանցն ըստգտեալ Արիստոտելի զառաջին եւ զերկրորդ յատուկսն գոյացութեան, զմին՝ որպէս ամենեցուն եւ ոչ միայնում, իսկ զերկրորդն՝ որպէս ոչ ամենեցուն եւ ոչ միայնում, յայլ յատուկ շրջէ զբանն եւ ասէ՝ յատուկ է գոյացութեան զայս ինչ զենթակայ նշանակել. քանզի եւ այսպէս ինքն ի Բնականսն զնիւթ ենթակայ կոչէ. քանզի երկոքեան սահմանեալք են, եւ այս ինչն՝ որպէս ընդ ցուցմամբ անգանելով, եւ նիւթն՝ որպէս յինքն կալով մնալով եւ ամենեցուն, որք ի նմայն են՝ փոփոխելով, որպէս զկաթսայն կարողութիւն է այլաձեւել եւ առնել անդրի, եւ դարձեալ յայլ ինչ փոխաձեւել եւ առնել այլ ինչ՝ ոչ ինչ նուազ կալով մնալով պղինձն, որ ինչ էրն՝ յառաջ քան զլինելն կաթսայ կամ անդրի կամ այլ ինչ յայսպիսեաց։ 4 Արդ՝ այսպէս Արիստոտէլ զայն ինչն եւ զնիւթն ենթակայս կոչէ։ 5 Իսկ ինչն զմասնականսն նշանակէ։ 6 Իսկ երկոքեան՝ այս ինչ եւ ինչն՝ զմասնական ենթակայն նշանակէ, այսինքն՝ զանհատ գոյացութիւնն։ 7 Արդ՝ այս յատուկ ոչ պատկանի նիւթում, վասն զի ընդհանուր ենթակայ է նիւթ եւ ոչ ունի պատահմունս ըստանուրն բանի, որք առնեն զմասնականն. բայց եւ պարզաբար է ասել, եթէ եւ ոչ հանուրն պատկանի նիւթում եւ ոչ մասնականն. քանզի այսոքիկ տեսակարարիցեալք անուանք են. քանզի նիւթ ոչ ունի ըստ ունակութեան զտեսակս, այլ ըստ պատկանութեան, այլ եւ ոչ աստուածային գոյացութեանն պատկանի, վասն զի ոչ ումեք ենթակայանայ, եւ ոչ դարձեալ երկրորդ գոյացութեանցն. քանզի այսոքիկ՝ թէպէտ եւ միայնին առաջաբերութեամբ թուին զայս ինչ նշանակել, յորժամ ասէ ոք՝ մարդ կամ կենդանի, այլ սակայն ոչ զայս ինչ նշանակեն, այլ այսպիսի ինչ այսինքն՝ նմանութիւն՝ ըստ որում միմեանց նմանեալ են մարդիկ, ըստ որում մարդիկ են, եւ կենդանին՝ ըստ որում կենդանի։ 8 Եւ մի կարծիր, եթէ յորժամ ասացի այսպիսի ինչ նշանակել զերկրորդ գոյացութիւնսն, այսպիսի ինչն որակութիւն է, իսկ որակութիւն՝ պատահումն, եթէ եւ երկրորդ գոյացութիւնքն պատահմունք են. քանզի թէպէտ եւ որակութիւն նշանակեն, այլ սակայն գոյեղուտ որակութիւն նշանակեն։ 9 Այլ վասն զի եւ հանուր պատահմունք նմանութիւն նշանակեն ըստ մասին պատահմանցն, որով զանազանին յերկրորդ գոյացութեանցն։ 10 Եւ ասեմք, եթէ երկրորդ գոյացութիւնքն գոյեղուտ նմանութիւնս նշանակեն, իսկ պատահմունքն՝ մակագոյեղուտ. քանզի երկակի է որակութիւն՝ գոյեղուտ եւ մակագոյեղուտ։ 11 Արդ՝ մի գուցէ առ մերձակայ յատուկս այլ գովեստ է անհատ գոյացութեան. քանզի անհատ գոյացութիւն՝ վասն ամենեցուն զնովաւն ենթակայիլ՝ ինքն միայն յինքեան է, իսկ այլքն ամենայն յանհատ գոյացութեան ասին գոլ։     12 Զայսոսիկ Արիստոտէլ եւ այլ ինչ ոչ։ 13 Իսկ մեք հինգ իրաւք ունիմք մակացուցանել. նախ՝ եթէ զիարդ ասեմք զգոյացութենէ իրս նշանակել, վասն զի եւ գոյացութիւն է, իսկ իրք նշանակին եւ ոչ նշանակեն։ 14 Եւ ասեմք, եթէ դիտաւորութիւն Ստորոգութեանցս է ոչ յաղագս իրաց եւ կամ զիրաց բուռն հարկանել, այլ ըստ որում նշանակին յայսպիսեաց ձայնից. քանզի երբեմն եւ իրք զտեղի առնեն ձայնից, ոչ որպէս իրք նշանակելով, այլ որպէս այսպէսաբար անուանիցեալք. որգոն՝ Սոկրատէս ի բազմութեան տեսանելով՝ որք քննենն զնա. բայց նշանակեն երբեմն եւ իրք զձայն՝ որպէս ձգելով առ ինքեանս զիւրեանց զառասութիւնն. բայց նշանակին եւ իրք յիրաց, որգովն, կաթն՝ զի ծնաւ, ծուխ՝ վասն զի հուր, գլխացաւութիւն՝ վասն զի արեգակնակիզութիւն. իսկ երբեմն եւ ձայնք առնեն զտեղի իրաց, որգոն՝ Սոկրատէս գնայ, ոչ որպէս Սոկրատէս անունն գնայ, այլ իրն՝ որ ունի զայսպիսի անուն։ 15 Երկրորդ՝ զի եթէ եւ յայսմ յատկէ երեւի, որ ըստ նմանութեանն յատկին՝ ոչ եթէ ըստ այն որ այս ինչ են, այլ որ ըստ նմանութեան յատուկն է՝ ըստ այնմ երեւի, եթէ գոյացութիւնք են զանազանութիւնք, ոչ միայն զի ոչ են նենթակայում եւ կամ եթէ փաղանունաբար ստորոգին եւ կամ եթէ մասունք գոյացութեան են, այլ զի եւ նմանութիւնս գոյացութեան նշանակեն. քանզի երկրորդ գոյացութիւնքն նմանութիւնս նշանակելով ըստ մասին գոյացութեանցն գոյացութիւնք, նոյնպէս եւ տարբերութիւնք, նմանութիւնս գոյացութեանց նշանակելով՝ գոյացութիւնք ասին։ 16 Իսկ երրորդ իմացուսցուք, եթէ զիարդ վերագոյն ասէաք զսեռ եւ զտեսակ ի ներում զինչ էին ստորոգեալ, իսկ այժմ ի ներում որպիսի ինչ էին։ 17 Եւ ասեմք, եթէ երկոքեան ճշմարիտ են. քանզի եթէ առցես զներադասեալն զնոյն ինքն զիրն եւ ոչ որ ըստ կալմանն է յայնոսիկ՝ որ ըստ մասինն են, որգոն՝ զկենդանին կամ զմարդն, յայնժամ ի ներում զինչ էին ստորոգին. իսկ եթէ զբացարձակն, այսինքն՝ զյառաջ քան զփոքունսն եւ որ ըստ կալմանն է, յայնժամ ի ներում որպիսի ինչ էին ստորոգին. քանզի նմանութիւնս գոյացութեանց նշանակեն. քանզի հակաբաժանիցելոցն դիմակացութիւն նմանութեան եւ աննմանութեան։ 18 Իսկ չորրորդ՝ պարտ է մակացուցանել, եթէ Արիստոտէլ զայս ինչ կոչէ զանհատ գոյացութիւնսն, եւ այսպիսի ինչ զերկրորդն, իսկ Պղատոն՝ ստորընդդիմաբար նմա։ 19 Եւ ասեմք, եթէ երկոքեան ճշմարիտ են. քանզի իւրաքանչիւր ոք զսահմանեալն զայս ինչ կոչէ, իսկ զանորիշն՝ այսպիսի ինչ։ 20 Բայց է եւ յերկաքանչիւրսն եւ սահմանեալ եւ անորիշ՝ սահմանեալ մի թուով, իսկ անորիշ այն՝ որ եւ ոչ յիւրում առասութեանն կայ մնայ. որգոն՝ Սոկրատէս ի ներհոսման եւ ի բացահոսման գոլ ունի, որպէս եւ այլ բնականքն, որք յամենայն ժամ փոփոխին. քանզի ասելն կոչեա զնստեալն զայն յառնէ եւ ոչ անսաց իւրում առասութեանն. իսկ յերկրորդ գոյացութիւնսն սահմանեալն անփոփոխելին գոլ, որգոն՝ ընդհանուր մարդ եւ կենդանի, իսկ անորիշ է մոլորիլն զընդհանուրն, յորժամ բազմաց ունիմք մտածութիւն. քանզի եթէ ասէ մարդ, ներպառեալ ունի զՍոկրատէս եւ այլս բազումս։ 21 Իսկ հինգերորդիւ եւ վերջնով պարտ է մակացուցանել, եթէ առ ի յանգիտանալոյ զայս նշանակութիւն՝ լինի ոչնչային անուանեալք զանցաբանութիւնք ըստ Հոմերոսի Ոդիւսեայն, որ ի դէպ ժամանակի Ոչնչային անուանեաց զինքն։ 22 Եւ ունի զանցաբանութիւնն այսպէս՝ որ ոք ի յԱթենս՝ նա ոչ ի Մեգարս, մարդ որ ի յԱթենս՝ մարդ ոչ ի Մեգարս. ապա ուրեմն՝ ոչ է ի Մեգարս մարդ։ 23 Եւ ասեմք, եթէ զանցաբանութիւն է յոր ոքն. քանզի որ ոքն ընդհանուր ջանայ լինիլ, որ է սուտ. քանզի զոր ոքն եթէ ոք ընդհանրում առնու՝ սուտ է. իսկ եթէ ոք ի վերայ մասնականին առնու, ճշմարիտ է բանն յայնժամ՝ եթէ զմասնականն առնումք. քանզի իք մարդ՝ որպէս Սոկրատէս կամ այլ ոք որ ըստ մասին, որ յԱթենս է՝ ի Մեգարս ոչ, զի մի աւցտեսցի ինքն ինքեամբ։ 24 Արդ այսպէս է ասել, եթէ որ յԱթենս՝ նա ոչ ի Մեգարս. Սոկրատէս յԱթենս՝ Սոկրատէս ապա ոչ ի Մեգարս։1 Ընդ այսոսիկ հանդերձ աստուծով եւ առաջիկաՊՐԱԿՔՍ Լ2 Բայց է գոյացութեանց եւ ոչ ինչ...     3 Վասն զի երրորդ յատուկն՝ զայս ինչ նշանակէ, եւ միայնում գոյացութեան գոյ՝ եւ վասն այնորիկ առաւել յատուկ կարծիւր գոլ. եւ թուի ոչ որպէս իրում նմա գոլ, այլ որպէս ձայնում նշանակում. քանզի նշանակելն ձայնի է. ոչ յառաջագոյն դադարեցուցանէ Արիստոտէլ զյաղագս յատկութեանցն բան՝ նախ քան զգտանել յատուկ ինչ գոյացութեան, որ որպէս իրում նմա գոյ։ 4 Եւ վասն զի որպէս իրում է գոյացութեան ներհակացն զնա գոլ ընդունակ, իսկ ներհակացն գոլումն զնա ընդունակ հետեւի ոչ ինչ ընդունիլ ներհակ, եւ դարձեալ այսմ հետեւի ոչ ընդունիլ զյաւէտն եւ զնուազն, զայսոսիկ զերիս զյատկութիւնս գոյացութեան աւանդեալ՝ դադարեցուցանէ զյաղագս գոյացութեանն բան եւ զյատկութեանցն նորին։ 5 Եւ վեցերորդ եւ տիրապէս աւանդէ եւ վերջին յատուկ ներհակացն զնա ընդունական գոլ. բայց չորրորդ յատուկ գոյացութեան է ոչ ինչ ունիլն ներհակ. զոր հաւատարմացուցանէ ի մակածականէն. քանզի եւ ոչ առաջնումն, ասէ, է ներհակ եւ ոչ երկրորդումն։ 6 Եւ զայս դարձեալ հաւատարմացուցանէ յայլ մակածութենէ. եւ առաջնումն, ասէ, ոչինչ է ներհակ, վասն զի Սոկրատում ոչինչ է ներհակ, եւ ոչ երկրորդումն դարձեալ է ինչ ներհակ, վասն զի կենդանում ներմարդում ոչինչ է ներհական. քանզի յոլով մակածականս յառաջիկայում իրողութեանս յաղագս սեռականագունիցն ելոյ, որք ոչինչ յառաջ քան զինքեանս ունին, այլ զամենայն յետոյ ինքեանց։ 7 Իսկ մակածութիւն յերկրորդացն եւ ի մասնականացն զընդհանուրսն հաւատարմացուցանէ, իսկ ապացոյց ոչ այսպէս, այլ ի վերնագունիցն զներքոյսն։ 8 Եւ վասն զի թանձրամասնական է մակածութիւն՝ որպէս ոչ յամենայն իրում ճշմարտելով՝ բեր մեք ի ձեռն այլ հարկաւորագունից եղանակի զնոյն ցուցցուք։ 9 Պարտ է գիտել, թէ բնաւորական եւ անքարոզ եւ անդաշնելի պատերազմ յարուցեալ է ի զգալի իրողութիւնսն, յորժամ երկուց իրաց պատերազմելոց ընդ միմեանս՝ երկաքանչիւր ոք ունաւղ կամի լինել ենթակայում, իսկ ենթակայն ոչ կարէ ի նոյն եւ ի նմին այժմ ընդունել զներհակսն վասն ըստ մասին ընդունակ գոլոյ ներհակացն։ 10 Արդ՝ որք պատերազմինն ընդդէմ վասն միոյ ենթակայի պատերազմին, որպէս ասէ Պղոտինոս, քանզի յաղագս տեղւոյն պատերազմին։ 11 Եւ պարտ է գիտել, եթէ ենթակայ այժմ ասի տեղի. քանզի իւրաքանչիւր ոք ի ներհակացն ունի յատուկ տեղի, եւ ոչ երբեք պատերազմին ներհակքն հեռի բացակացեալք, այլ մերձենալով ի միմեանս եւ բաղահոսեալք, եւ ի միում գոլով տեղում՝ պատերազմին՝ եթէ ո ոք ի նոցանէ կալցի զտեղին՝ քանզի անհնարին է թարց հակառակութեան կալ մնալ զներհակսն ի միում եղեալ տեղում. արդ՝ ենթակայ զտեղին պարտ է լսել, յորում պատերազմին ներհակքն, եւ ոչ եթէ անորակ մարմինն. ապա ուրեմն՝ որք պատերազմինն՝ նենթակայում են, յայնմ՝ որ տակաւին ոչ եւս աւար եղեալ գոյ յաղթումն. արդ՝ եթէ որք պատերազմինն նենթակայում են վասն բաղհակադրան հակադարձութեանն, որ ի հետեւիլոյն լինի, այսպէս պարտ է ասել. իսկ որք ոչ նենթակայում գոն՝ ոչ պատերազմին միմեանց. իսկ գոյացութիւն ոչ նենթակայում է. ապա ուրեմն՝ գոյացութեան ոչինչ է ներհական՝ որ պատերազմին։ 12 Այլ այս չորրորդ ասիցեալ յատուկ ամենայնում ասացեալ գոյացութեան է եւ ոչ միայնում. քանզի ոչ հակադարձի բանս. զի եւ ոչ ամենայն, որ պատերազմի՝ նենթակայում է, եւ ոչ ամենայն, որ նենթակայում են՝ պատերազմին միմեանց. վասն զի ձեւում ոչինչ է ներհակ. քանզի ոչինչ է եռանկիւնի եռանկիւնիոյ ներհական եւ ոչ զքառանկիւնի քառանկիւնում, վասն զի եւ ոչ զյաւէտն եւ զնուազն ընդունին, թէ արդար եւ եռանկիւնին ոչ լինի ինքեան յաւէտ եռանկիւնի եւ նուազ. քանզի մեծագոյն ասի եռանկիւնի եռանկիւնոյ, այլ յաւէտ եռանկիւնի ոչ է, վասն զի ամենայն եռանկիւնի զմի եւ զնոյն սահման ընդունի. այլ եւ ոչ միջակաց գունոցն է ինչ ներհակ՝ գորշումն եւ խարտեշումն. քանզի ներհակք յոլովիւք տարակացութեամբք դատին. իսկ յոլով տարակացեալ է ոչ մէջն ի ծայրէն, այլ ծայրն ի ծայրէն։ 13 Եւ բացորոշիցելոյ քանակի ոչինչ է ներհական, որգոն՝ երկկանգնումն կամ եռականգնումն։ 14 Իսկ եթէ թոյլ տամք անորիշ քանակումն գոլ ներհական՝ զփոքրն մեծումն, զշատն սակաւումն՝ ցուցցի եթէ եւ ոչ այսոցիկ է ինչ ներհակ, վասն զի մեծն ի փոքում փոքուց բաղկացաւ եւ շատն ի փոքր սակաւուց. արդ՝ եթէ պարունակեալ ունին զինքեանս, այլ բաղկացուցիչքն ինքեանց, իսկ ներհակք ապականիչք միմեանց են եւ ոչ բաղկացուցիչք։ 15 Զայսոսիկ Արիստոտէլ եւ այլ ինչ ոչ։     16 Յետ որոց տարակուսեն ոմանք երիս տարակուսանս։ 17 Նախ եթէ զիարդ ասի գոյացութիւն ոչ ունիլ ներհակ. քանզի ներ Յաղագս լինելութեան եւ ապականութեան ասէ զտարերցդ պատերազմիլ միմեանց՝ զհուր ջրում եւ զաւդ երկրում։ 18 Եւ լուծանէ Աղեքսանդրոս ասելով, եթէ ոչ ամենեւիմբ ընդ ընքեանս պատերազմին տարերքդ. քանզի ոչ եթէ ըստ մարմնոյ պատերազմին, այլ որակութիւն որակութեան, այսինքն՝ ցրտութիւն ջերմութեան եւ ցամաքութիւն խոնաւութեան։ 19 Իսկ Սիւրիանոս եւ առաւել մակդատելով ասէ, եթէ եւ ոչ ըստ որակութեանն պատերազմին, եթէ գոյեղուտք առցին ուրեք. քանզի ոչ հակառակի ցրտութիւն ջերմութեան, եթէ ի հրում եղիցի կամ ի ջրում, ապա եթէ ոչ՝ էր երբեք եւ հուր ցուրտ գտանիլ։ 20 Այլ թէպէտ եւ ապականէ որակութիւն զորակութիւն, որպէս յանորակ մարմնում պարտ է առնուլ յայնժամ զնոսա. քանզի յայնժամ պատահմունք են եւ լինին եւ բացալինին թանց ենթակային ապականութեան։ 21 Երկրորդ տարակուսութիւն է, զի եթէ գոյացութեան ոչինչ է ներհակ՝ զիարդ բան, այսինքն միտք, եւ բարկութիւն պատերազմին միմեանց. քանզի գոյացութիւնք են այսոքիկ. վասն զի այսոքիկ մասունք են անձին՝ բան, բարկութիւն, ցանկութիւն, եւ պատերազմի բարկութիւն բանում, որպէս ասէ Մեդեայ.22 Բայց բարկութիւն վեհագոյն է քան զխորհուրդ։     23 Առ որ ասեմք, եթէ ոչ ըստ գոյացութեան պատերազմին, այլ ըստ ազդմանցն. քանզի բարկութիւն եւ բան գոյացութիւնք են, իսկ բարկանալն եւ բանաւորիլն ներգործութիւնք։ 24 Իսկ եթէ ոք մակտարակուսէ ասելով, եթէ ներհակ ներգործութիւնք ի ներհակաց զաւրութեանց առաջաբերին, իսկ ներհակ զաւրութիւնք ի ներհակաց գոյացութեանց՝ ոչ բարիոք ասէ. քանզի միեւնոյն գոյացութիւն ի ներհակէ յառաջաբերէ ազդմունս, որպէս կարծիք. քանզի կարծիք զմինն միայն գիտելով՝ երբեմն կարծէ, եթէ հոգի անմահ է. իսկ հաւատացեալ ի մակացուցաւղէ կարծէ դարձեալ, եթէ անմահ է հոգի. եւ եթէ ոչ երբէք դաշնակիցք լինին ներհակք. իսկ բարկութիւն է ուրեք՝ ուր նուաճի բանում, որպէս ասէ Ոդիւսեւս։     25 Համբեր, ո՜վ սիրտ, քանզի եւ այլ դաժանագունից համբերեցեր.     26 Երրորդ տարակուսութիւն է, եթէ որովհետեւ ոչ է ներհակ ինչ գոյացութեան, զիարդ ասեմք թշնամիս զմարդիկ, քանզի այն ինչ մարդիկ գոյացութիւնք են։ 27 Եւ ասեմք, եթէ ոչ ըստ որում գոյացութիւնք են՝ պատերազմին, այլ պատահումն ինչ արար զնոսա թշնամիս, այսինքն՝ անմտութիւնն՝ որ պատահէ, վասն զի եւ գիտութիւն պատահէ. եւ եթէ ոչ դաշնակիցք լինին ներհակք, իսկ զմեծ թշնամութիւն յոլով մեծ սիրելութիւն ընդունի, եւ եթէ զինքեանս արարին պատահս իւրեանց ինչից. քանզի ասեն իսկ ցմիմեանս, եթէ զգոյութիւնն զիմ յափշտակիցեր. գոյութիւն կոչելով զինչսն եւ զինքեանս արարին պատահմունս, եւ ոչ ի դէպ պատահմունս, այլ պատահմանց պատահմունս, այսինքն՝ իւրեանց ինչից։1 Ընդ այսոսիկ հանդերձ աստուծով եւ առաջիկաՊՐԱԿՔՍ ԼԱ2 Բայց թուի գոյացութիւն...     3 Չորրորդ յատուկ գոյացութեանն՝ ոչն ունել ներհակս՝ յղացաւ այլ յատուկս՝ զոչն ընդունել զյաւէտն եւ զնուազն. քանզի ներհակք կատարումն են, իսկ յաւէտն եւ նուազն ճանապարհ ի ներհակսն։ 4 Եւ կոչէ ներհակ, որպէս բերի յասելն՝ զսպիտակն եւ զսեաւն, որք եւ կատարումն ասին գոլ, իսկ յաւէտն եւ նուազն զառ ի սպիտակէն ի թուխն փոխարկութիւն կամ ի թխոյն ի սպիտակն՝ ոչ միահամուռն եղելոյ, այլ ճանապարհում ումեմն պիտանացեալ, ըստ յառաջման ի սպիտակէն ի թուխն փոփոխման։ 5 Արդ՝ ուր ներհակք՝ անդ յաւէտ եւ նուազ, եւ ուր յաւէտ եւ նուազ՝ անդ ներհակք։ 6 Եւ ուր ոչ են յաւէտն եւ նուազն՝ եւ ոչ ներհակք, եւ ուր ոչ ներհակք՝ եւ ոչ յաւէտ եւ նուազ. քանզի միշտ չորք այսոքիկ ասիցեալք հանդիպին միմեանց։ 7 Այլ այսոքիկ ճշմարիտ են ըստ Պղատոնի, որ ամենայն իրի ներմիջակս ասէ. քանզի ոչ միահամուռ բնութիւն վազէ յամենեւիմբ ներհակէ ի ներհակ. որգոն՝ սպիտակն ի թուխն ոչ միահամուռ փոխարկի, այլ ճանապարհաւ՝ նախ նուազ ինչ սպիտակ, ապա եւս նուազ եւ ապա թուխ։ 8 Իսկ ըստ Արիստոտելի ոչ ամենայն ներհակաց միջակ, այլ գիտէ եւ առանց միջակաց ներհակ, թէպէտ եւ երկուս միայն՝ զդար եւ զկոճատ, զցաւ եւ զառողջութիւն։ 9 Եւ ոմանք ասեն, եթէ եւ այսոցիկ միջակք են. քանզի դարին յերկուս բաժանիցելոյ, յերկուս եւ կոճատին բաժանիցելոյ՝ երեք անմիջակքն՝ դարիցս դարն, որ մինչեւ ցմիակն յերկուս բաժանի, որպէս ԼԲ ի ԺԶ, յԸ, ի Դ, յԲ, ի Ա, եւ կոճատադարն, որ բազում հատմունս դարինս ընկալեալ՝ ի կոճատ թիւ յանգի որպէս ԽԸ ի ԻԴ, ի ԺԲ, ի Զ, յԳ, եւ դարկոճատն՝ որ յերկուս բաժանեալ՝ նոյնժամայն ի կոճատ թիւ յանգի, որպէս ԺԸ ի Թ եւ Թ, որք են կոճատք։ 10 Այլ այսոցիկ թուոց դարին եւ կոճատի միջակք են ասացեալքդ, իսկ հիւանդութեան եւ ողջութեան վերադարձութիւնն։ 11 Այլ թերեւս ուրեք ասիցէ Արիստոտէլ, եթէ պարզ դարին, այսինքն հանուրցն, եւ պարզ կոճատին ոչինչ է ընդ մէջ, իսկ դուք զոմն դար ասէք եւ զոմն՝ կոճատ. քանզի դարիցս դարն ոմն դար է եւ ոչ հանուր։ 12 Եւ հիւանդութեան եւ ողջութեան ոչինչ է ընդ մէջ. քանզի թէպէտ եւ կարծի գոլ մէջ վերադարձութիւնն, զոր ասեն բժիշկք՝ որպէս առ ի զգայութիւն զըստ բնութեանն եւ զոչ ըստ բնութեանն քննելով զողջութիւնն եւ զհիւանդութիւնն՝ ասեն մէջ գոլ զվերադարձութիւնն. իսկ Արիստոտէլ զստոյգ ըստ բնութեան եւ զստոյգ զոչ ըստ բնութեանն դատելով զողջութիւն եւ զհիւանդութիւն՝ ոչինչ ասէ նոցա մէջ գոլ։ 13 Զայսոսիկ Արիստոտէլ։     14 Իսկ արտաքուստ տարակուսեն ասելով, եթէ զիարդ վերագոյնն ասէր՝ եթէ գոյացութիւն ընդունի զյաւէտն եւ զնուազն, իսկ այժմ ասէ՝ եթէ ոչ ընդունի։ 15 Լուծանեմք զտարակուսութիւնս զայս. եւ ընդունի եւ ոչ ընդունի. քանզի ինքն ինքեան բաղդատելով՝ ոչ ասի յաւէտ եւ նուազ, որգոն՝ մարդ քան զմարդ ոչ յաւէտ մարդ եւ նուազ, ոչ մարդ ինքն ինքեան. իսկ անհատ գոյացութիւն առ սեռականսն եւ առ տեսակական գոյացութիւնն բաղդատելով՝ առաւել գոյացութիւն է։ 16 Երկրորդ տարակուսութիւն է, եթէ զիարդ Արիստոտէլ միշտ սովորութիւն ունի ասել ի բացատրութեան գոյացութեան յատկութիւն է, թէ միայնում գոյ եւ ոչ միայնում եւ եթէ ամենայնում գոյ եւ ոչ ամենայնում՝ այժմ ոչինչ ի յայսպիսեաց յիշեաց։ 17 Եւ ասեմք լուծումն այսպիսի, եթէ որպէս այն ինչ զտեալ ունելով զնա ընդ առաջին յատկին՝ այժմ եթող. քանզի եթէ ոչ ունէր ներհակ, որ յառաջ քան զսա էր յատուկ՝ հետեւի ոչ ընդունել զյաւէտն եւ զնուազն. իսկ նա ոչ միայնում գոյացութեան գոյ, եւ ոչ սա միայն գոյացութեան գոյ, այլ եւ քանակում. քանզի եռականգունն եւ քառականգունն ոչ ընդունին զյաւէտն եւ զնուազն, եւ ոչ հինգն կամ տասն։ 18 Իսկ երրորդ տարակուսութիւն է, զի եթէ զյաւէտն եւ զնուազն, ասէ, ոչ ընդունի գոյացութիւն՝ զիարդ Արիստոտէլ ներում Յաղագս լինելութեան եւ ապականութեան ասէ նուազ ջերմ գոլ զաւդ քան զհուր, որք են գոյացութիւնք։ 19 Լուծումն սորին յԱղեքսանդրոսէ, եթէ ոչ ըստ որում գոյացութիւնք են՝ ընդունին զյաւէտն եւ զնուազն, այլ ըստ որակութեանց։ 20 Իսկ Սիւրիանոս ասէ, եթէ եւ ոչ ըստ որակութեանց ընդունին զյաւէտն եւ զնուազն, յորժամ գոյեղուտ առցին որակութիւնքն. քանզի իւրաքանչիւր ոք յոլովեն յիւրում յենթակայումն, եւ ոչ եթէ յաւէտիւն եւ նուազիւն զանազանին. քանզի տեսակարարիցեալք են այսոքիկ եւ զիջմունք տեսակաց են։ 21 Եւ այլազգաբար. եթէ նուազն, որ ինչ յաւէտն է եղեալ՝ ոչ արտակայացաւ յիւրմէ տեսակէն, իսկ չափաւոր ինչ ջերմութիւն հրոյ ընկալեալ՝ կորոյս զգոյն։1 Ընդ այսոսիկ հանդերձ աստուծով եւ առաջիկաՊՐԱԿՔՍ ԼԲ2 Եւ մանաւանդ զի ուրոյն գոյացութեան որ միեւնոյն.     3 Վեցերորդ յատուկ գոյացութեան զմի եւ զնոյնն թուով ներհակացն գոլ ընդունակ ըստ մասին։ 4 Եւ բարւոք առկայացաւ ըստ մասին, վասն զի ոչ համայն եւ սպիտականայ եւ թխանայ Սոկրատէս, եւ ոչ համայն հիւանդանայ եւ ողջանայ։ 5 Մի եւ նոյն թուով բարիոք առկայացաւ, վասն զի եւ թիւ ընդունի զներհակսն, այլ ոչ միով թուով տեսակաւ, ուր եւ ոչ միով թուով բաղկանան դարն եւ կոճատն, այլ որպէս ի նիւթում, որ կարող է ի դար եւ ի կոճատ բաժանիլ. քանզի կանգնեան փայտն եւ ի դար բաժանի եւ ի կոճատ։ 6 Եւ դարք ձիք կարող գոն կոճատ լինիլ միոյ առադրիցելոյ կամ ի բաց բարձելոյ։ 7 Այլ եւ գոյն թէպէտ եւ ընդունի զներհակսն, որգոն զսեաւն կամ զսպիտակն, այլ ոչ որպէս մի թուով, այլ որպէս մի տեսակաւ։ 8 Բայց յատուկս այս միայն գոյացութեան է վասն այսպիսւոյ բանի. որ ներհակաց է ընդունական՝ պատահմանց է ընդունակ, քանզի ամենայն ներհակք պատահք են, իսկ որ պատահմանց ընդունակ է՝ ենթակայէ պատահմանց, իսկ պատահմանց ենթակայն՝ գոյացութիւն է. ապա ուրեմն՝ միայնում գոյացութեան է յատուկս այս։ 9 Բայց ոչ ամենեցուն է. քանզի երկրորդք գոյացութիւնքն անյեղլիք գոլով՝ ոչ ընդունին զներհակսն, այլ եւ ոչ ամենայն անհատիցն է. քանզի եւ երկնայինքն անյեղլիք գոլով՝ ոչ ընդունին զներհակսն։ 10 Այլ եւ ամենայն անհատք զգալեացս ոչ ընդունին զներհակսն, որպէս ոմանք կարծեցին վասն կարապին, թերեւս ուրեք, որ ըստ սպիտակութեանն ոչ փոփոխի։ 11 Առ որս ասելի է, թէպէտ եւ զհակադրութիւնս զայս ոչ ընդունի, այլ սակայն զայլ հակադարձութիւնսն ընդունի՝ զջերմոյն եւ զցրտոյն, զցամաքոյն եւ զխոնաւոյն։ 12 Եւ այսոքիկ այսպէս։     13 Բայց տարակուսէ յընքեան Արիստոտէլ, եթէ ոչ միայնում գոյացութեան գոյ այս. քանզի թուի եւ բան եւ կարծիք ընդունել զներհակսն, յորոց ոմն քանակ է, այսինքն բանն, եւ ոմն որակ կարծիքն. բայց երկոքին բանք, այլ ոմն՝ առաջաբերական եւ ոմն՝ ներտրամադրական. քանզի բան, որ ասէ՝ եթէ Սոկրատէս նըստի՝ ճշմարտէ տակաւին ի նստելն Սոկրատայ, իսկ ստէ յարուցելոյ նորա։ 14 Նմանաբար եւ զկարծիսն իմասցիս։ 15 Բայց լուծանէ զտարակուսութիւնս զայս Արիստոտէլ ըստ ներկացութեան եւ ըստ հակայյարակացութեան։ 16 Եւ սկիզբն առնէ ի հակայյարակացութենէ, որպէս գործակից լինիլոյ նմա ի ներկացութեան։ 17 Եւ ունի այսպէս. զի եթէ տամք՝ եթէ բան եւ կարծիք ընդունին զներհակսն, այլ յեղանակ ընդունելութեանն զանազան է. քանզի գոյացութիւն ըստ ընքեան փոփոխմանն ընդունի զներհակսն, իսկ բան եւ կարծիք ինքեանք անշարժ ամենեւին գոլով, իսկ իրին փոփոխեցելոյ՝ ասին եւ նոքա փոփոխել զաւրէն այնորիկ՝ որ յաջմէ է եւ ապա ի ձախմէ լինի ընգերին փոխակացելոյ։ 18 Արդ՝ պէտք են տրամորոշման բանիս. քանզի պէտս ունի առադրութեան ըստ իւր ինքեանն փոփոխման, որպէս զի գոլ բանին այսպէս. եթէ միեւնոյն գոլով թուով՝ գոյացութիւն ընդունական է ներհակացն մասնաբար ըստ իւր ինքեան փոփոխմանն։ 19 Բայց է եւ այլազգ լուծանել զտարակուսութիւնս զայս, եթէ ոչ մնաց իսկ նոյն բան. քանզի այլ է որ ասացն Սոկրատէս նըստի, եւ այլ է, որ ասացն՝ ոչ նըստի՝ այն ինչ յարուցելոյ նորա՝ բայ ինչ ասացեալն ոչ է. քանզի ոչ մնայ յիրին փոփոխման, որպէս զի ճշմարտեսցէ կամ ստեսցէ։ 20 Նմանապէս եւ կարծիք այլ է՝ որ առ ըստ ձեռնութեանն է՝ որ ասէ Սոկրատէս նստի, եւ այլ է որ նախաձեռնի որ ասէ, եթէ Սոկրատէս ոչ նստի՝ յարուցելոյ նորա։ 21 Արդ թէպէտ եւ տամք, եթէ նոյն ինքն կարծիքն ընդունին զճշմարիտն եւ զսուտն, այլ ոչ եթէ կարծիք ըստ ինքեան ճշմարտէ եւ ստէ, այլ անձնն՝ ըստ կարծեաց. քանզի ոչ եթէ կարծիք ըստ ընքեան կարծէ, այլ անձն ըստ կարծեացն կարծէ. քանզի որպէս ոչ ասեմք զձեռն նիւթել, այլ զմարդն ձեռամբ՝ նոյնպէս եւ ոչ կարծիք կարծեն, այլ անձն ըստ կարծեաց կարծէ։ 22 Եւ զայսոսիկ հակյարակացութիւնն։ 23 Իսկ ներկացութիւն խոտելով զայն զոր հակյարկացութիւնն ասաց, եթէ բան եւ կարծիք ինքեանք անշարժ մնալով եւ իրին փոփոխեցելոյ՝ ընդունակք լինին ներհակացն, արդ ասէ՝ եթէ ոչ ընդունին զներհակսն. քանզի ոչինչն՝ որ ինքն ոչ փոփոխի՝ կարող գոյ զներհակսն ընդունել. ապա եթէ ոչ՝ զինչ իցէ որ արգելու զներհակսն ի միասին գոլ, որգոն՝ զսպիտակութիւն եւ զթխութիւն ի միում ենթակայում։ 24 Եւ է կատարելագոյն ներկացութիւնն քան զհակյարկացութիւն, վասն զի տրամորոշման ոչ ունի պէտս։ 25 Եւ այսոքիկ այսպէս։ 26 Այլ թերեւս ասիցէ ոք զԱրիստոտէլ, եթէ զինչ ասես, ո՜վ Արիստոտելէս, բան ոչ ընդունի զճշմարիտն եւ զսուտն։ 27 Եւ թէ ասիցէ ուրէք Արիստոտէլ, եթէ ոչ բանն միայն էակ ճշմարտէ եւ ստէ, եւ ոչ իրն միայն, այլ ընդ միմեանս հիւսումն բանին եւ իրին. քանզի ձայնակցութիւն երկուցունցն առնէ զճշմարիտն, իսկ անձայնակցութիւն՝ զսուտն. քանզի որպէս ագանիլն զկաւշիկն ոչ ոտինն միայն, այլ ի պատկանութիւն ոտինն առ կաւշիկն՝ նոյնպէս է ի վերայ բանի եւ իրի։     28 Բայց տարակուսին չորս տարակուսանս. նախ՝ եթէ զիարդ ասես, ո՜վ Արիստոտելէս, եթէ գոյացութիւն միայն ընդունի զներհակսն. քանզի ահա եւ գիծ ունի ուղղութիւն եւ գելութիւն։ 29 Առ որս ասեմք, եթէ որ գիծ՝ ուսումնականն, այսինքն՝ որ մտածութեամբն առեալ լինի։ 30 Եւ եթէ զայն ասիցեն՝ այնպիսիսն յայլ եւ յայլժամ այլաբան իմանի։ 31 Իսկ եթէ զբնաւորական գիծն ասիցեն՝ նիւթն ըստ գծին ընդունի զներհակսն։ 32 Երկրորդ տարակուսութիւն, եթէ ահա եւ նոյն ինքն գործ չար աննահանջ գոլով՝ եւ գովելի է եւ պարսաւելի. պարսաւելի առ առաքինին, իսկ գովելի առ անառակն։ 33 Լուծումն սորին, եթէ նա որպէս ի նոյնում այժմ զերկոսեան ունելով՝ ընգալեալ երեւի ունել զներհակսն, իսկ անընդունական կայ. եւ եթէ առ այլ եւ առ այլ յարարկանիլ գրելով թուի ընդունել զներհակսն, վասն զի զաւրութեամբ եւ ոչ ներգործութեամբ։ 34 Երրորդ տարակուսութիւն է, թէ նոյն շարժումն ընդունի զարագութիւն եւ զյամրութիւն։ 35 Եւ ասեմք, եթէ ոչ է մի թուով. քանզի այլ է արագն եւ այլ է յամրն։ 36 Չորրորդ տարակուսութիւն՝ զիարդ, ասէ, ժամանակ ընդունի զլոյս եւ զխաւար, զտիւ եւ զգիշեր։ 37 Եւ ասեմք, եթէ ոչ ժամանակ, այլ աւդ է՝ որ զայսոսիկ ընդունի։ 38 Իսկ աւդ գոյացութիւն է։ 39 Այսոքիկ եւ յաղագս գոյացութեան։ՅԱՂԱԳՍ ՔԱՆԱԿԻ1 Եւ քանակին է՝ ինչ որ տարորոշ եւ է ինչ որ շարունակ.     2 Յետ գոյացութեան զքանակէ բուռն հարկանէ Արիստոտէլ։ 3 Եւ պարտ է վեց գլուխս ոմանս խնդրել ի վերայ մերձակայ ստորոգութեանս. նախ զկարգաւորութիւն նորին առ գոյացութիւն, երկրորդ՝ եթէ սեռ է քանակն շարունակին եւ տարորոշիցելոյն, երրորդ՝ եթէ այսոցիկ միայն է սեռ, թէ եւ միտի, որպէս ասէ Պղատոն եւ Արքիւտաս եւ Պտղոմէոս աստեղաբաշխ. չորրորդ՝ եթէ զինչ է շարունակն եւ զինչ տարորոշեալն. հինգերորդ՝ եթէ ողջաբար ունի զբաժանումնն տարորոշիցելոյն. վեցերորդ՝ եթէ ողջաբար ունի զբաժանումն շարունակին։ 4 Արդ՝ վեց ելոց առաջիկայ տեսութեանս՝ զերկուսս զայսոսիկ միայն խնդրելի է, զինչ է կարգաւորութիւն, այսինքն՝ ընդէր յետ գոյացութեան զքանակէ բուռն եհար։ 5 Եւ ասեմք, եթէ ըստ վեց պատճառաց. նախ՝ եթէ երկոքումբք իւր յատկաւք գոյացութիւն հաղորդի քանակումն՝ ոչինչ ունելովն ներհակս եւ ոչ ընդունելովն զյաւէտն եւ զնուազն, որով յորակէն զանազանի. քանզի որակումն ոչինչ յայսցանէ գոյ։ 6 Արդ՝ եթէ հաղորդի քանակն գոյացութեանն, իսկ որք հաղորդինն միմեանց՝ հուպ գոն ի միմեանս՝ յիրաւի յետ գոյացութեան զքանակէ բուռն հարկանէ։ 7 Երկրորդ պատճառ՝ եթէ նիւթ անտեսակ գոլով եւ անորակ՝ նախ քանականայ եւ ապա որականայ։ 8 Երրորդ՝ եթէ նիւթ յորակէն հանդուրժեաց փախչիլ, իսկ ի քանակէն ոչ. քանզի մի է թուով, իսկ մին եւ եզն քանակին է ըստ Արիստոտէլի։ 9 Չորրորդ՝ զոր պարտ էր երկրորդ ասել ի պատճառսն, եթէ պարտ էր յետ լինելոյ զբանն՝ որ յաղագս շատին եւ սակաւուն էր, եւ յաղագս փոքու եւ մեծի, որք յարաքարշին ի բանէն՝ որ յաղագս գոյացութեան. քանզի յիշեաց անդ զշատն եւ զսակաւն, զմեծն եւ զփոքրն, իսկ այժմ փութալի է՝ որ յաղագս նոցա բանն է։ 10 Իսկ եթէ տարակուսիցեն ասելով, եթէ եւ զորակութիւն յիշեաց ի գոյացութեան յառաջ քան զքանակն, յորժամ ասէրն՝ եթէ երկրորդ գոյացութիւնքն այսպիսի ինչ եւ որակութիւն նշանակեն, եւ վասն էր ոչ զորակն նախադասեաց քանակին։ 11 Ասեմ քեզ եւ ես, եթէ զորակութիւն յիշեաց՝ ոչ զայժմու առաջիկացեալս՝ որ առնէ զմի ստորոգութիւն պատահման, այլ զգոյեղուտ որակութիւն յիշեաց. քանզի որ առ գոյացութեամբ որակութիւն է՝ զայն բացորոշեն երկրորդ գոյացութիւնք։ 12 Հինգերորդ պատճառ է, թէեւ պարտ էր զքանակէ բուռն հարկանել յետ գոյացութեան, վասն զի եւ գոյացութիւն զառաջին եւ զերկրորդն ընդունի, իսկ առաջինն եւ երկրորդն քանակի են։ 13 Վեցերորդ պատճառ է, թէեւ նոյն ինքն կարգաւորութիւն քանակի է, վասն զի եւ թիւ՝ որ առնէ զկարգաւորութիւն՝ քանակի է։ 14 Ընդ այսոսիկ եւ առաջին գլուխն։     15 Երկրորդ գլուխ՝ եթէ սեռ է քանակն շարունակին եւ տարորոշելոյն. քանզի կարծեսցի ոչ գոլ սեռ, վասն զի յայնոսիկ՝ որք որպէս զսեռ ի տեսակս բաժանին՝ տեսակքն ոչ ունին պէտս միմեանց. որգոն՝ բանականն ոչ ունի պէտս անբանականում եւ անբանն ոչ ունի պէտս բանականումն։ 16 Եւ դարձեալ սոցա ի բաց բարձեցելոյ մնան. քանզի մարդոյ ի բաց բարձեցելոյ՝ մնան ձի եւ եզն են այլ տեսակք։ 17 Իսկ շարունակ քանակն պէտս ունի տարորոշիցելոյն, վասն զի ամենայն մարմնոյ երեք են տարակացութիւնք։ 18 Արդ՝ մարմին շարունակ քանակին է, իսկ երեքն տարորոշիցելոյ քանակին։ 19 Եւ ասեմք՝ եթէ մարմին երիս պէտս կալաւ տարակացութեան, եւ ոչ եթէ երից թուոց. քանզի պատահեաց նոցա վայրապար երից գոլ. ապա երեք՝ որպէս երեք բաղկացուցանեն զմարմին՝ պարտ էր զորեւէ երիս առնուլ եւ բաղկացուցանել զմարմին. որգոն՝ զսպիտակն եւ զթուխն եւ զխարտեաշն։ 20 Երկրորդն էր ընդդիմակացութիւն, եթէ ոչ է սեռ քանակն շարունակին եւ տարորոշիցելոյն. քանզի յայնոսիկ՝ որք որպէս զսեռ ի տեսակս բաժանին՝ տեսակքն ոչ ունին կարգաւորութիւն. իսկ Արիստոտէլ միշտ զտարորոշիցեալն նախադասէ շարունակումն։ 21 Առ որ ասեմք, եթէ ոչ ըստ հասարակ բնութեանն ընկալան զկարգաւորութիւն. քանզի նմանապէս քանակ է երկաքանչիւր ոք ի նոցանէ՝ որպէս բանականն եւ անբանն նմանապէս կենդանիք. բայց նախադասեալ է բանականն վասն պատուականութեան, այսպէս եւ տարորոշիցեալն նախադասեալ է քան զշարունակն, զի նախադասիցեալ է պատուականութեամբ տարորոշեալն քան զշարունակն. քանզի տարորոշիցեալ քանակն միով տեսակաւ իւրով, թուով, ընդ ամենայն էակսն գոյ անցեալ. քանզի իւրաքանչիւր ոք յէակացն կամ եզ է եւ կամ բազում։1 Ընդ այսոսիկ հանդերձ աստուծով եւ առաջիկաՏԵՍՈՒԹԻՒՆՍ ԼԳ2 Եւ քանակին՝ է ինչ որ տարորոշ է եւ է ինչ որ շարունակ.     3 Երրորդ գլուխ էր առաջադրեցելոցն ի խնդրել, եթէ այսոցիկ միայն է սեռ՝ թէ եւ միտի՝ որպէս ասէ Պղատոն։ 4 Եւ ասեմք, եթէ ոչ կարէ մէտ երրորդ տեսակ գոլ քանակի, վասն զի մէտ կիր է շարունակ քանակի. քանզի ամենայն մարմին կամ թեթեւ է կամ ծանր. քանզի որպէս ջերմութիւն գոյեղուտ որակութիւն է ի հրում, եւ դարութիւն եւ կոճատութիւն որակութիւնք են քանակուտք ի թուում՝ նոյնպէս եւ թեթեւութիւն եւ ծանրութիւն որակութիւնք են քանակուտք ի մարմնում. քանզի ամենայն, որպէս ասացաք, կամ թեթեւ է կամ ծանր է։ 5 Եւ այլազգ զայս ցուցանել, եթէ ոչ են տեսակք քանակի թեթեւութիւն եւ ծանրութիւն, այլ կիրք, վասն զի տարորոշիցեալն այն ինչ յաստուածայինսն եւ յաննիւթսն եւ յիմանալիսն տեսանի, յորս ոչ է մէտ։ 6 Արդ՝ առաջին տեսակ քանակի տարորոշիցեալն, իսկ երկրորդն սորին հակակայն ոչ տարորոշիցեալն, որ է շարունակ, այսինքն՝ գիծ, մակերեւութիւն, մարմին։ 7 Եւ ոչ ոք ի սոցանէ է թեթեւ կամ ծանր՝ ոչ գիծ, ոչ մակերեւութիւն եւ ոչ ուսումնական մարմին եւ ոչ անորակ մարմին, այլ որակիցեալն միայն։ 8 Եւ պարզաբար ասել՝ եթէ կիրք եւ ոչ քանակք մէտք։     9 Չորրորդ գլուխ էր, յորում խնդրէաք՝ եթէ զինչ է շարունակն եւ զինչ տարորոշիցեալն, եւ եթէ ողջաբար ունին ենթագրութիւնք սոցին՝ ըստ կարգին ասել արժան է։ 10 Արդ՝ շարունակ է, որոյ մասնկունք առ միմեանց սահման շարամերձին. որգոն՝ գծին մասնկունք առ մի ոմն հասարակ սահման շարամերձին, այսինքն՝ նշան. քանզի եթէ բաժանես զգիծն ի քանիս եւ կամիցիս հատածս՝ մասնկունք նորին ըստ նշանին շարամերձին ի միմեանս։ 11 Բայց պարտ է զմասնկունս շարունակին զաւրութեամբ առնուլ եւ ոչ ներգործութեամբ. ապա եթէ ներգործութեամբ առնումք զնոսա՝ առնեմք զշարունակն տարորոշիցեալ, եւ ապականացու եղիցի սահման սահմանելոյն, որով եւ զերկնայինսն՝ շարունակ եղեալս եւ անկիրս՝ առնեմք ապականացուս եւ բաժանելիս։ 12 Եւ ոչ միայն զմասնկունս շարունակին զաւրութեամբ առնլի է, այլ եւ զըստիքսն, այսինքն՝ զնշանսն, զաւրութեամբ արժան է առնուլ եւ ոչ ներգործութեամբ. զի եթէ ներգործութեամբ առնումք, որպէս յառաջագոյն ասացաք, տարորոշիցեալ առնեմք զշարունակն. քանզի եզերք գծիցն նշանք, ապա եւ մասանցն գծիցն գիծք. քանզի եւ սոքա գիծք։ 13 Արդ՝ այսպէս ասասցի յաղագս շարունակի։ 14 Իսկ տարորոշիցեալ, որոյ մասնկունք ոչ շարամերձին առ մի ոմն հասարակ սահման. քանզի մասնկունք հընգի կամ երից ոչ շարամերձին առ մի հասարակ սահման։ 15 Բայց արժան է եւ աստանաւր զմասնկունսն ներգործութեամբ առնուլ եւ ոչ զաւրութեամբ, զի եթէ զաւրութեամբ առնումք զմասնկունսն՝ շարունակ առնեմք զտարորոշիցեալն, եւ եղիցի սահման սահմանելոյն ապականացուն։     16 Հինգերորդ արժան է խնդրել, եթէ ողջաբար ունի բաժանումն տարորոշիցելոյն. քանզի բաժանի տարորոշիցեալն ի թիւ եւ ի բան. երկաքանչիւր ոք ի սոցանէ տարորոշիցեալ է. թիւ՝ ի հարկէ. քանզի թէ էր շարունակ՝ արժան էր գոլ հասարակ ինչ միակ, որ երբեմն ընդ միումն առեալ լինիւր եւ երբեմն ընդ միւսումն. որգոն՝ որպէս ի վերայ մասանց ինանն արժան էր գոլ միակ, որպէս միջակ ինչ՝ որ ընդ վեցին առնլով՝ եւթն առնէր զնա, եւ ընդ երիցն առնլով՝ չորս առնէր զնա, եւ գտանիւր ինն տասն եւ տասն մետասան, որ է անտեղի. քանզի ոչ եթէ որպէս ի վերայ նշանի եւ աստ նոյն համեմատութիւն պահի. քանզի նշան առադրեալ ոչ աճեցուցանէ եւ ոչ ի բաց բարձեալ պակասեցուցանէ, իսկ միակն առադրեալ աճեցուցանէ եւ ի բաց բարձեալ պակասեցուցանէ զքանակն, այսինքն՝ զթիւն։ 17 Բայց եւ բան տարորոշիցեալ է, վասն զի ընդ մէջ ամենայն երկուց փաղառութեանց լռութիւն է, որպէս ի Դաւիթ անունն. քանզի ի դաւ փաղառութեանն այլ արտաձայնութիւն է եւ ի յիթ փաղառութեանն այլ արտաձայնութիւն։ 18 Արդ՝ դադարումն արտաձայնութեան առաջին փաղառութեանն լռութիւն նորին է, եւ յայնժամ սկիզբն առնէ արտաձայնիլ երկրորդ փաղառութիւն։ 19 Եւ զայն պարտ է իմանալ լռութիւն ընդ մէջ փաղառութեանցն զաննմանաբար արտաձայնութիւնս՝ որ ի ձեռն բաղաձայնիցն աննմանութեան. քանզի եւ ընդ մէջ երկուց ներհակաց շարժմանց է դադարումն, որպէս եւ յերակսն ցուցանի։ 20 Իսկ եթէ ոչ է բաղաձայն ընդ մէջ, որպէս աւանդ, այլ սակայն եթէ ոք կամիցի առնել երկուս փաղառութիւնս եւ երկուս արտաձայնութիւնս՝ հարկ է լռութիւն առնել ի միջումն, որ բաժանէ զնոսա ընդ մէջ նոցին. քանզի ոչ երբեք խնդրէին քերդողք ի վերայ բաղաձայնիցն՝ որ ի միջում բանին, եթէ ոյք ի նոցանէ սկզբնականք են եւ ոյք յանգականք, այլ նմանաբար ամենայնն սկզբնականք եւ յանգականք էին։     21 Վեցերորդ գլուխ էր, եթէ ողջաբար ունի բաժանումն շարունակին. քանզի բաժանի ի հինգ՝ ի գիծ, ի մակերեւութիւն, ի մարմին, ի տեղի, ի ժամանակ. քանզի ասեն ոմանք, եթէ անկատար է բաժանումնդ եւ աւելորդ ըստ այլ եւ այլ իրաց. քանզի զշարժումն ոչ յիշեաց՝ որ է քանակ, իսկ զմակերեւութիւն երկիցս յիշեաց՝ յանուանէ եւ ի ձեռն տեղոյ։ 22 Առ որս ասեմք, եթէ վասն այսորիկ եթող զշարժումն որպէս անկատար. քանզի միշտ յինչ հայի շարժումն, իսկ ստորոգութիւնք ի լինիլն ունին զգոլն եւ կատարեալք են ստորոգութիւնք, եւ ի հոմանունցն է շարժումն. քանզի ի գոյացութեան է շարժումն եւ ի քանակումն եւ յորակումն, եւ ի գոյացութեան՝ որպէս լինելութիւն եւ ապականութիւն, իսկ ի քանակումն՝ որպէս աճելութիւն եւ թառամութիւն, իսկ յորակումն՝ որպէս այլայլութիւն ըստ ջերմութեան եւ ըստ ցրտութեան եւ ըստ այլոց որակութեանց, է եւ ըստ տեղւոյ շարժումն։ 23 Վասն զի ի հոմանունցն է շարժումն եւ ի զանազանս վերաբերի ստորոգութիւնս՝ եւ յիրաւի ոչ յիշեաց այժմ եւ ոչ ասաց զնմանէ, եթէ քանակի է։ 24 Բայց յետ աւանդութեան ստորոգութեանց բուռն հարկանէ զնմանէ։ 25 Բայց որոշեաց զտեղի ի մակերեւութենէ, վասն զի տակաւին եւ ոչ է ցուցեալ, եթէ մակերեւութիւն տեղի է, զոր ցուցանէ ի Բնականումն. քանզի Պղատոն եւ որք ի նմանէն՝ մարմին ասէին գոլ զտեղի՝ եռակի տարակացեալ։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԼԴ2 Եւ քանակին՝ է ինչ որ տարորոշ է.     3 Բաժանեալ Արիստոտէլի զքանակն ի տարորոշեալն եւ ի շարունակն, եւ զտարորոշեալն՝ ի թիւ եւ ի բան, եւ զշարունակն՝ ի հինգ՝ ի գիծ, ի մակերեւութիւն, ի մարմին, ի տեղի, ի ժամանակ, որպէս զի լինել զամենայն տեսակս քանակի եւթն, երկու տարորոշիցելոյն եւ հինգ շարունակին. եւ զի երկու տարորոշիցելոյն են եւ հինգ շարունակին՝ հաւատարմանայ ի սահմանէ երկաքանչիւրոցն։ 4 Եւ պարտ է ի վերայ թուոյ եւ բանի ցուցանել, եթէ քանակ են եւ տարորոշիցեալ։ 5 Արդ՝ ի վերայ թուոյ խոստովանաբար առեալ՝ եթէ քանակ է, վասն զի ամենայն ոք սովորաբար՝ որք միանգամ կամին գիտել զթիւ մարդկան եւ ձիոց՝ հարցանէ, եթէ քանի են. որպէս զի թուոյ ոչ այլ ինչ ելոյ այլ քանակ։ 6 Իսկ զմիւսն եւս նիւթէ՝ եթէ տարորոշիցեալ. քանզի եթէ էր, ասէ, թիւ շարունակ՝ արժան էր հասարակ ինչ միակ գոլ. որգոն՝ որպէս ի վերայ մասանց ինանն՝ վեցին եւ երիցն, որ ընդ վեցին առնլով՝ եւթն առնէր զնա, եւ ընդ երիցն՝ չորս, եւ լինէր ինն տասն եւ տասնն մետասան, եւ այս յանբաւս. քանզի ոչ եթէ, որպէս ի վերայ նշանի՝ զնոյն եւ աստ ոք ունի ասել. քանզի նշանն անմասն գոլով, մասնաւորում առադրիլով, այսինքն՝ գըծի՝ ոչ աճեցուցանէ զնա եւ ոչ ի բաց բառնալով՝ նուազեցուցանէ. եւ գիծ անլայն գոլով, լայնութեան առադրելով, լայնութիւն ոչ առնէ. եւ մակերեւութիւն խորութիւն ոչ ունելով, առադրելով խորութեան՝ խորութիւն ոչ առնէ։ 7 Եւ այսոքիկ այսպէս։ 8 Դարձեալ վասն բանի պարտ է ցուցանել, եթէ քանակ է եւ տարորոշիցեալ, որպէս խոստովանաբար առնու, եթէ տարորոշիցեալ է բան՝ վասն զի ամենայն երկուց փաղառութեանց ընդ մէջ է լռութիւն, որպէս յառաջագոյն ասացաւ. եւ զի քանակ է բան՝ ցուցանէ ասելով, եթէ քանակ է բան, վասն զի չափի երկայնիւ եւ սղիւ փաղառութեամբ. իսկ չափիլն քանակի է, ապա ուրեմն՝ բանն քանակ է։ 9 Վասն որոյ տարակուսեն, եթէ շատ էր ասելն սղիւ փաղառութեամբ, զի սուղն եւ զինքն չափէ եւ զերկարն։ 10 Առ որ ասեմք, եթէ ոչ միշտ սուղ փաղառութիւն չափէ զերկարն. քանզի երկարն առ ի յերաժշտականացն չորից ամանականաց է, զոր եւ դիսիմոն կոչեն, որ է կրկնակ չափականացն երկարաց. եւ սուղ լինի առ ի յերաժշտականացն երից ամանականաց, որպէս երեքպատիկ գոլով քան զչափականացն սուղն. իսկ այսչափ սուղ զայսպիսի երկար ոչ չափէ. քանզի եւ ոչ երեք զչորս երբեք չափեն, վասն զի ոչ են նորա մասունք. զի չափական մասն թուոյ մասն պարտի գոլ ի նորա. ապա եթէ ոչ՝ ասի չափել զնա ըստ թուականացն. քանզի թուականք մասն ասեն թուոյ գոլ ոչ զվայրապարն, այլ զայն՝ որ կատարելապէս զնա չափէ՝ որպէս կէս եւ երրեակ եւ նմանք նոցին։ 11 Վասն զի եւ եզաբար ասի մասն եւ ոչ մասունք։ 12 Եւ վասն այնորիկ մասն ասի, վասն զի ի բազմապատկութեան ծնանի զթիւն աւարտաբար, որպէս զի ոչինչ պակասել եւ առաւելուլ, որպէս երիցս երկու վեց. քանզի աւարտեալ է բացալնուլ եւ կատարել, որպէս ոչինչ պակասել եւ առաւելուլ. քանզի աւարտէ կատարումնն անաւելորդն եւ անպակասն ի նախնեացն։ 13 Այլ եւ ոչ ի չափականաց։ 14 Եւ այսոքիկ յաղագս տարորոշիցելոյն։     15 Իսկ զշարունակն բաժանէ ի հինգ, որպէս յառաջ ասացաք։ 16 Եւ զի իւրաքանչիւր ոք ի նոցանէ շարունակ՝ ցուցանէ յենթագրութեանցն. գիծ շարունակ է, վասն զի մասնկունք նորա առ մի հասարակ սահման շարամերձին՝ առ նշանն. մակերեւութիւն շարունակ է, զի մասնկունք նորա առ մի հասարակ սահման շարամերձին՝ առ գիծն. մարմին շարունակ է, զի մասնկունք նորա առ մի հասարակ սահման շարամերձին՝ առ մակերեւութիւն. ժամանակ շարունակ է, զի մասնկունք նորա առ մի հասարակ սահման շարամերձին՝ առ այժմն. քանզի այժմն անմասն գոլով՝ շարամերձէ զանցեալն եւ զապառնին. քանզի որպէս նշանն ի գծում՝ նոյն աւրինակի թիւս միակն եւ ի ժամանակում այժմն. քանզի անմասունք են երեքդ՝ թիւ, նշան, այժմ։ 17 Բայց զանազանին նշան եւ այժմն ի միակէն, վասն զի միակն առադրեալ թուում՝ աճեցուցանէ, եւ ի բաց բառնալով պակասեցուցանէ, իսկ նշան առադրիլով՝ ոչ մեծացուցանէ, եւ ի բաց բառնալովն՝ ոչ փոքր կացուցանէ։ 18 Նոյնպէս եւ այժմն անմասն գոլով առադրելով ժամանակում՝ ոչ աճեցուցանէ զնա, եւ ոչ բառնալով՝ պակասեցուցանէ։ 19 Նմանապէս եւ տեղի շարունակ է. քանզի եթէ մարմին որ ի տեղւոջ է՝ շարունակ է. ապա եւ տեղի շարունակ է. քանզի եթէ ոչ է շարունակ տեղի, իսկ այն որ ի տեղւոջ է՝ շարունակ է՝ մասն ինչ նորա ոչ ի տեղւոջ։ 20 Եւ եթէ տեղին շարունակ է եւ այն որ ի տեղոջ է՝ ոչ է շարունակ՝ գտցի մասն ինչ տեղւոյ ոչ տեղի. որգոն՝ որպէս զի տեղի իմասցուք զսափորն, իսկ ի տեղւոջ զգինին՝ որ ի նմա։ 21 Արդ եթէ տեղին, այսինքն սափորն, ոչ է շարունակ, այլ որպէս մաղատեսակ ինչ՝ եղիցի մասն գինոյն, որ ի նմա է՝ ոչ ի տեղւոջ. ապա ուրեմն պարտ է եւ զտեղին շարունակ գոլ։22 Եւ քանակին՝ է ինչ որ տարորոշ է եւ է ինչ որ շարունակ.     23 Նախադասէ զտարորոշն շարունակին. որգոն՝ զթիւ եւ զբան. քանզի աննիւթագոյն է թիւ քան զմիակ, որպէս կարող գոլով անշփոթաբար զանազան ձեւս ընդունել, որ է յատուկ աննիւթականի. քանզի նոյն իսկ թիւ կարող գոյ բոլորակ միանգամայն եւ քառանկիւնի գոլ։ 24 Եւ բոլորակ է, որ ի նոյնէն սկիզբն առնէ եւ ի նոյնն յանգի զաւրէն բոլորակի՝ որպէս երեսուն եւ վեցն, քանզի վեցիցս վեց երեսուն եւ վեց՝ ի վեցէն սկիզբն արար եւ ի վեցն յանգեաւ, որպէս՝ եւ քսան եւ հինգն. քանզի հնգիցս հինգ՝ քսան եւ հինգ։ 25 Իսկ քառանկիւնի է, որ ի թուոյ զինքն բազմապատկեցուցեալ եղեւ՝ որպէս ինն՝ երիցս երեք՝ ինն։ 26 Յառաջեալ ի միակէն իսկ միակն բոլորակաբար՝ այն ինչ բոլորակաբար փոխաձեւացեալ այլ տեսակ ոչ ընդունի, եթէ ոչ նախ առաջին տեսակն ապականի։27 Եւ առ այսոքիւք եւս ամանակ եւ տեղի.     28 Վասն էր՝ որպէս զգիծն եւ զմակերեւութիւն եւ զմարմին՝ ըստ շարունակութեան թուեաց՝ ոչ նոյնպէս զտեղի եւ զժամանակ ըստ կարգի նոցա, այլ հակորոշեաց։ 29 Եւ ասեմք երկուս պատճառս. մի զայս՝ եթէ գիծ եւ մակերեւութիւն եւ մարմին ի միում տեսանին. քանզի գիծ եւ մակերեւութիւն ի մեր մարմնում, իսկ տեղի եւ ժամանակ ոչ ի մեզ, այլ արտաքոյ եւ շուրջ զմեւք։ 30 Եւ կամ այլազգ ասեմք, եթէ զերիսն զայն երկրաչափութեան է գիտել, իսկ զտեղի եւ զժամանակ՝ բնաբանութեան. քանզի բնաբանութիւն յաղագս շարժման յարդարի, զի բնութիւն սկիզբն է շարժման եւ դադարման, իսկ երկրաչափութիւն յաղագս անշարժ եւ շարունակ քանակի յարդարի։ 31 Եւս եւ աստեղաբաշխութիւն. քանզի աստեղաբաշխութիւն զտեղի գտեալ՝ զժամանակ խնդրէ. որգոն՝ յառիւծուն երբ եղիցի արեգակն։ 32 Իսկ երբն ժամանակ գտեալ բնական՝ տեղի խնդրէ. որգոն՝ յետ տասն աւուր եղիցի արեգակն։33 Եւ ասեմ զնոյն ինքն որ ձայնիւն բանն լինի.     34 Բան զանազան իրս նշանակէ. քանզի բան ասի եւ ներտրամակացն՝ ըստ որում եւ զհրեշտակս բանականս ասեմք եւ զառաջաբերականն, յաղագս որոյ եւ մեր բանս է։ 35 Նշանակէ եւ զճառականն. որգոն՝ զճարտասանականն եւ զբժշկականն։ 36 Ասի բան եւ կալումն միակացն, որպէս յորժամ ասեմք, եթէ զոր բան այս ինչ միակ ունի առ այս՝ զնոյն բան ունի եւ այս ինչ միակ առ այս. այլ եւ զպատճառանն՝ ըստ որում եւ Պղատոն ասէ, եթէ արհեստ ոչ զանբան իրն, այսինքն՝ զանպատճառն։ 37 Արդ՝ վասն այսորիկ ասաց եթէ ասեմ որ ձայնիւն բանն լինի, այսինքն՝ զարտաձայնիցեալն առ հակորոշումն այլոցն բանից, որպէս զի ցուցցէ, եթէ այս բան որ ձայնիւս լինի՝ ի տարորոշեալ քանակն վերաբերի, եւ ոչ այլքն, այսինքն՝ ներտրամադրականն եւ կալումն եւ պատճառն։ 38 Եւ տարակուսեն ոմանք ասելով, եթէ զիարդ ասէ Արիստոտէլ զբանն, որ ձայնիւ է՝ քանակին գոլ. քանզի տրամախոհութեան է նշանակիչ, եւ վասն այնորիկ շարադիր է՝ որպէս յանուանէ եւ ի բայէ բաղկացեալ, իսկ ի Ստորոգութիւնսն՝ ոչ եթէ յաղագս շարադրիցելոց ձայնից է բան Արիստոտելի, այլ յաղագս պարզ ձայնիցն. քանզի ինքն իսկ Արիստոտէլ է՝ որ ասէ, եթէ այնց՝ որք ոչ ըստ միում շարամանութեան ասին՝ կամ գոյացութիւն նշանակէ, կամ որակ, կամ քանակ, եւ որ ի կարգին է։ 39 Արդ՝ զիարդ ասէ՝ եթէ բան քանակին է. քանզի շարադրէ ըստ շարամանութեան անուանց եւ բայից։ 40 Եւ ասեմք, եթէ աստ յիշեաց զբան՝ ոչ որպէս շարադրիցեալ, այլ որպէս տարորոշ եւ որպէս բաղկացեալ ի փաղառութեանց, որպէս եւ ինք իսկ յայտ արար Արիստոտէլ ասելով, եթէ չափի ըստ երկար եւ սուղ փաղառութեանց՝ որ ձայնիւ բանն է՝ ցուցանէ զնա տարորոշ քանակին։ 41 Եւ յայտ է՝ եթէ բան աստանաւր զմի անունն ասէ եւ զմի բայ, եւ պարզաբար զմի բառն, եւ զանշարադրական ձայնն. քանզի եւ այսոքիկ չափին երկար եւ սուղ փաղառութեամբ։ 42 Իսկ ներում Յաղագս մեկնութեան բան առնու զշարադրիցեալն եւ զնշանականն. քանզի սահմանելով ասէ, եթէ բան է ձայն նշանական, որոյ մասանցն իմն նշանակ է զատ...43 Որգոն՝ հինգն եթէ են տասանցն մասունք՝ առ ոչ մի հասարակ սահման շարամերձին.     44 Եւ յիրաւի ստորադրաբար զբանս յառաջ էած հինգ, եթէ ասելով տասնին մասն, վասն զի հինգ ոչ միայն տասանց է մասն, այլ եւ տասին եւ քսանի եւ այլոց բազմաց, եւ զի ոչ է սահմանեալ տասին հինգն. քանզի կարողութիւն է տասին մասն գոլ՝ միոյ եւ ինան, երկուց եւ ութի, երից եւ եւթան, վեցի եւ չորից, հնգի եւ հնգի։45 Քանզի մակարդակին մասնկունք առ ոմն հասարակ սահման շարամերձին.     46 Առ ի հնոցն նոյն կարծիւր գոլ մակարդակ եւ մակերեւութիւն. քանզի ի միոյ իրի վերայ առնուին՝ զմակերեւութեանն անուն եւ զմակարդակին։ 47 Իսկ առ ի նորագունիցս որոշեալ է մակերեւութիւն եւ մակարդակն. քանզի մակարդակ զհարթ մակերեւութիւնն կոչէ, որ հանգէտ իւրովք ուղղականաւքն զատ եղեալ եւ որոյ մէջն ծայրիցն առաջակայանայ ամենեցուն՝ որք զնոյն զերսունսն () կորընթեաց եւ կամ խորոփեաց։ 48 Արդ՝ ի նորագունիցս հասարակ ինչ է մակերեւութիւն, որ բերի եւ ըստ հարթ մակերեւութեան, որ է մակարդակ, եւ ըստ խորոփիոյն եւ ըստ կորընթոյն։49 Նմանապէս եւ ի վերայ մարմնոյ մարթի առնուլ հասարակ սահման զմակերեւութիւն, առ որ մարմնոյն մասնկունք շարամերձին.     50 Քանզի մարմնոյ մասունք շարամերձին առ հասարակ սահման՝ մակերեւութիւն, եւ ի ձեռն նորա առ գիծ. քանզի մակերեւութիւն ըստ խորութեան բաժանելով զմարմին, իսկ գիծ ամենեւին անտարակաց գոլով, ըստ խորութեան մասանց մարմնոյն անտարակացաբար ըստ խորութեան շարամերձիլ առ միմեանս, եւ աստանաւր դարձեալ զաւրութեամբ պարտ է առնուլ զբաժանումն՝ որ ըստ մակերեւութեանն լսի, որպէս զի պահեսցի մարմինն շարունակ։ 51 Եւ ի ձեռն մակերեւութեան առ գիծն շարամերձին մասնկունք մարմնոյն. քանզի ըստ երկրաչափաց ծայր մակերեւութեան, եւ պարտ է նմա՝ որ բաժանէն զմարմին՝ ըստ մակերեւութեան սկիզբն առնել ի գծէն եւ զնա որպէս ծայր ցուցանել եւ մակերեւութիւն առնել եւ նովաւ բարժանել զմարմինն։ 52 Արդ՝ վասն զի ըստ բոլորին ինքեան մակերեւութիւն հատանէ զմարմին՝ հարկ է եւ ըստ եզերն իւրում, այսինքն՝ ըստ գծին, շարամերձեալ զծայրս մարմնոյն։53 Բայց է եւ ամանակ եւ տեղի յայսպիսեացս.     54 Եւ զի շարունակ քանակ է եւ տեղի եւ ժամանակ՝ այժմ ցուցանէ. քանզի եւ սոցա մասնկունքն առ ոմն հասարակ սահման շարամերձին. քանզի զժամանակին մասնկունս արդեանն անտարակաց գոլով՝ ամենեւին շարամերձէ ինքեամբ՝ զանցեալն եւ զապառնին, իսկ զտեղւոյ մասնկունս շարամերձէ գիծն, վասն զի մակերեւութիւն կարծի գոլ տեղի, իսկ մակերեւութեան մասնկունք ըստ գծին շարամերձին։55 Քանզի յեղանակաւ իմն զմարմնոյն մասնկունս ունի տեղի, որք առ ոմն հասարակ սահման շարամերձին. ապա եւ տեղւոյ մասնկունք, որք ունին զիւրաքանչիւր ոք ի մասանց մարմնոյն՝ առ նոյն սահման շարամերձին, առ որ մարմնոյն մասնկունք.     56 Եւ զի տեղւոյն մասնկունք՝ որպէս շարունակի՝ առ ոմն հասարակ սահման շարամերձի՝ նիւթէ յայնմանէ որ ի տեղւոջ. քանզի եթէ տեղի եզերէ այնմ որ ի տեղւոջ է, իսկ նորա մասնկունք որ ի տեղւոջ է՝ առ ոմն հասարակ սահման շարամերձին՝ հարկ է եւ ի տեղւոյն մասնկաց ունել հասարակ ինչ սահման՝ առ որ շարամերձին. քանզի եթէ այս որ ի տեղւոջ է՝ շարունակ է, իսկ տեղի ոչ, այլ տրամաւցտեալ, հանդիպեսցի մասն ինչ այնորիկ՝ որ ի տեղւոջն ոչ գոլ ի տեղւոջ։ 57 Արդ՝ եթէ իւրաքանչիւր ոք, ասէ, ի մարմնոյն մասնկաց զոմն տեղի ունի, եւ այս մասնկունք առ ոմն հասարակ սահման շարամերձին՝ հարկ է եւ մասնկաց տեղւոյն, որք ունին զայն որ ի տեղւոջն է, առ ոմն սահման շարամերձիլ. ապա ուրեմն՝ շարունակ եղիցի եւ տեղի, վասն զի առ մի ոմն հասարակ սահման մասնկունք նորա շարամերձին. քանզի շարունակացն հասարակ սահման է՝ մասնկաց նոցա առ ոմն հասարակ սահման շարամերձիլ, եւ պատկանեցաւ այս սահման տեղում. ապա ուրեմն՝ եւ տեղի շարունակ է։1 Ընդ այսոսիկ հանդերձ աստուծով եւ առաջիկա պրակքսՊՐԱԿՔ ԼԵ2 Եւ եւս դարձեալ արտադիր ունակս լայն.     3 Վաղ ուրեմն բաժանեալ Արիստոտելի զքանակն ի տարորոշն եւ ի շարունակն, եւ զշարունակն ի հինգ՝ ի գիծ, ի մակերեւութիւն, ի մարմին, ի տեղի, ի յամանակ, իսկ զտարորոշն յերկուս՝ ի թիւ, ի բան՝ այժմ վերստին բաժանէ զքանակն ի դրելին եւ յանդրելին, եւ զդրելին՝ ի գիծ, ի մակերեւութիւն, ի մարմին, ի տեղի, եւ ոչ երբեք ուրեք ի բաց եբարձ ի շարունակացն զժամանակ, իսկ զանդրելին յերիս՝ ի թիւ, ի բան եւ ի ժամանակ. քանզի առձաւնէ տարորոշումն զժամանակ։ 4 Բայց արժան է խնդրել զանդրաբարձութիւն ժամանակի պատճառ վերստին բաժանման քանակի։ 5 Եւ ասելի է, եթէ երկուց ելոց ծայրից ներհակաց միմեանց, այսինքն՝ տարորոշին եւ շարունակին, որպէս եւ առասպելարկուքն ասեն բոլորովիմբ եւ ամենեւիմբ զանազանիլ զյոյժ տարակացեալսն, այսինքն՝ ներհական տեսակաւք քանակին զբոլորովինն ի վերայ շարունակին դասելով, իսկ զամենայնն ի վերայ տարորոշին, եւ Պղատոնի զամենայն ներհակն միջաւորս ասելով գոլ, որպէս զի զյաւէտն եւ զնուազն ընկալցին՝ պարտ է եւ տարորոշին եւ շարունակին միջակ ինչ գոլ, եւ միջակ տարորոշին եւ շարունակին զժամանակ. քանզի որպէս շարժումն ինչ գոլով՝ շարունակ է ժամանակ, քանզի ամենայն շարժումն շարունակ է, իսկ որպէս թուիցեալ շարժումն՝ որ եւ դարձեալ թուիլովն տարորոշ է ժամանակ։ 6 Բայց երիւք ոմամբք կերպարանէ զդրելին Արիստոտէլ՝ զբոլորն միանգամայն ստորակայելովն եւ ընդ ցուցմամբ ստորանկանիլովն եւ ընդունելովն զվեց դրական մակբայսն։ 7 Արդ՝ ցուցցուք զերեսեան ի վերայ իւրաքանչիւրոյ տեսակի շարունակացն՝ գիծ, բոլորն, միանգամայն ստորակայիցաւ թզական կամ առաւել կամ պակաս, նմանապէս եւ մակերեւութիւն եւ մարմին։ 8 Այլ եւ զվեց դրական մակբայսն ընդունի գիծ. քանզի ասել՝ ունիմք եթէ գիծս ոմն առաջոյ եւ ոմն վերջոյ, ոմն յաջմէ եւ ոմն յահեկէ, ոմն վերին, ոմն ներքին, նմանապէս եւ ի վերայ մակերեւութեան եւ ի վերայ մարմնոյ ասեմք։ 9 Իսկ անդրելի քանակ բոլորն միանգամայն ոչ ստորակայի եւ ոչ ընդ ցուցմամբ ստորանկանի եւ ոչ զվեց դրական մակբայսն ընդունի. քանզի ահա ժամանակ բոլորն միանգամայն ոչ ստորակայի. քանզի պարտ է ապականիլ այսմ աւուր եւ լինիլ վաղուին։ 10 Եւ ոչ բան միանգամայն բոլորն ստորակայի. քանզի է ինչ որ ասացաւ եւ ոչ է, եւ է ինչ որ հանդերձեալ է ասիլ։ 11 Նմանապէս եւ ի վերայ թուոյն՝ որ թուեն. քանզի այս թիւ որ թուիս՝ կամ ի կարծիս է կամ յառաջաբանութեան է ինչ նորա որ ասացեալ է եւ ոչ է ինչ որ լինի։ 12 Այլ եւ ոչ ընդ ցուցմամբ անգանի. քանզի եթէ ոչինչ մնայ, այլ անցանէ՝ զիարդ մատամբ ցուցանի։ 13 Այլ եւ ոչ զվեց դրական մակբայսն ընդունի ոք յերիցն. քանզի զիարդ՝ որ ամենեւիմբ ոչն է՝ կամ ի վեր է կամ ի վայր։ 14 Բայց կարգաւորութիւն իմն ընդունին տեսակք տարորոշին. քանզի բանին նախագոյն է նախերգանն քան զպատմութիւնն, նոյնպէս եւ ի վերայ թուոյ՝ մինն քան զերկուսն յառաջագոյն է։ 15 Վասն որոյ տարակուսեն, եթէ ընդէր ոչ բաժանեաց զքանակն ի կարգաւորեալն եւ յանկարգն։ 16 Եւ ասեմք՝ եթէ կարգաւորութիւն ընդ բոլոր տեսակս քանակին էանց՝ շարունակին եւ տարորոշիցելոյն. քանզի ի վերայ ամենեցուն պատկանի ասել առաջին։ 17 Արդ՝ եթէ կարգաւորութիւն է յամենեսին, զիարդ որ զկարգաւորութիւնն ունէր՝ ի կարգաւորեալ եւ յանկարգ բաժանիւր։ 18 Եւ այսորիկ այսպէս։     19 Բայց մակաբաժանէ զքանակն եւ այլազգ ասելով, եթէ քանակին ոմն տիրաբար քանակ է եւ ոմն երեւաբար. եւ տիրաբար քանակ է ոչ մեծն եւ փոքրն եւ կամ շատն եւ սակաւն՝ որ անմիջաբար ստորոգին. քանզի մեծն եւ փոքրն ի վերայ ամենայն շարունակացն ասի. քանզի մեծ գիծ ասեմք եւ փոքր մակերեւութիւն եւ տեղի եւ մարմին ասելով տիրապէս. իսկ շատն եւ սակաւն ի վերայ բանին եւ թուոյ եւ ժամանակի տիրապէս ասի։ 20 Արդ՝ այսոքիկ տիրապէս քանակք։ 21 Իսկ ոչ տիրապէս այնոքիկ, որոյ մեծն եւ փոքրն եւ շատն եւ սակաւն ոչ անմիջաբար, այլ ընդ մէջ միոյ ուրուք տեսակացն քանակի ստորոգի. որգոն՝ շատ ասեմք սպիտակութիւն ընդ մէջ մակերեւութեան. քանզի շատ սպիտակն է ոչ վասն ինքեան, այլ վասն մակերեւութեան. քանզի զմակերեւութիւն սպիտակին եթէ որպէս սպիտակի կամեսցուք նշանակել՝ ոչ ասեմք շատ սպիտակ էր, այլ սպիտակ սպիտակ եւ կամ սպիտակագոյն։ 22 Եւ զՏրովական պատերազմն մեծ ասեմք ոչ վասն ընքեան, այլ վասն ժամանակի պատերազմին. եւ զգործսն երկար ասեմք վասն ժամանակին եւ ոչ վասն ընքեան՝ կամ առաւրէ կամ ամսաւրեայ կամ տարեւորական։23 Եւ այսպէս դաս ինչ կալցցի, այլ դիր ոչ կարի քաջ գտցես առնուլ.     24 Եւ վասն զի իմացաւ Արիստոտէլ, եթէ ի վերայ բնաւորական թուոյ որք թուինն, այսինքն՝ ձիք տասն, կամարք տասն, յորոց վերայ կարողութիւն է դրութիւն առնուլ եւ ցուցանել՝ եթէ ուր կան՝ վասն այսորիկ նահանջեաց զառաջին ասացեալն, եթէ ոչ գիր ինչ քաջ գտցես առնուլ։1 Յորս հանդերձ աստուծով առաջիկա պրակքսԼԶ ՊՐԱԿՔ2 Եւ այլ եւս քանակին ոչինչ է ներհական.     3 Յետ երից բաժանմանց քանակին՝ ի տարորոշն եւ ի շարունակն, ի դրելին եւ յանդրելին, ի տիրաբար քանակն եւ յերեւաբար՝ փոխարկէ զբանն ի յատուկս քանակին։ 4 Եւ ահա այն ինչ վերագոյն մի յատուկ քանակի աւանդեաց մեզ ի չափելն, յորժամ ասէր եթէ բան չափի երկար եւ սուղ փաղառութեամբ եւ վասն այնորիկ քանակ ցուցանիւր բան որպէս զի ամենայն քանակի չափիցելոյ։ 5 Եւ զի զայս զմի յատուկս բացատրեաց մեզ՝ յայտ արար եւ վասն ասելոյն եւ այլ եւս քանակին ոչինչ է ներհական, որպէս զի ըստ լռեցելոյ միոյ մեզ յատկին աւանդիցելոյ։ 6 Այլ ունիմք, ասեն ոմանք, եւ զերկրորդ յատուկն աւանդեալ վերագոյն ի ներում յաղագս գոյացութեան բանումն, յորժամ ասէր թէ յատուկ գոյացութեանն ոչ ունիլն ներհական. բայց այս ամենայնում գոյացութեան է, ոչ միայնում. քանզի եւ քանակի է։ 7 Եւ ասեմք՝ եթէ եւ յերկբայս էր անդ՝ եթէ ոչինչ է քանակումն ներհական, ասելով բայց եթէ ոք զմեծն փոքումն եւ զշատն սակաւուն ասասցեն ներհական. այլ զայս յարաքարշէր ի ներում Յաղագս գոյացութեան բանումն առ ի խնդրել, իսկ այժմ առաջի իսկ կայ. քանզի յաղագս քանակի է բանս։ 8 Արդ՝ երկրորդ յատուկ քանակի ոչինչ ունիլն ներհական, եւ մի ոք ասասցէ զմեծն փոքուն եւ զշատն սակաւուն. քանզի այսոքիկ ոչ ներհականք։ 9 Եւ զի ոչ են ներհականք եւ ոչ քանակք, այլ առընչին՝ ցուցանէ ըստ ներկացութեան եւ ըստ հակայարկացութեան։ 10 Եւ ըստ ներկացութեան այսպէս՝ եթէ ոչ են քանակք, այլ առընչիցն են. իսկ ըստ յարկացութեանն այսպէս՝ եթէ ոչ են ներհականք, այլ առընչիցն՝ որպէս գոլ հասարակ իջաւան ներկացութեան եւ հակայարկացութեան զառինչսն. քանզի եթէ ցուցանեմք՝ եթէ առինչք են՝ ապա ոչ են քանակք, քանզի բաժանի քանակն յառընչիցն, եւ եթէ ցուցանեմք դարձեալ՝ եթէ առընչիցն են՝ ապա ոչ են ներհականք. քանզի քառակի հակակայիցն առիցելոց՝ որով հակաբաժանին ներհակքն յառընչիցն։     11 Եւ պարտ է գիտել եթէ երկուց ձեռնարկութեանց պիտանանայ ներկացութիւն, առաջնոյ՝ որ ասէ եթէ մեծն եւ փոքրն, շատն եւ սակաւն առ այլ ասին, իսկ քանակ ըստ ընքեան է. ապա ուրեմն՝ մեծն եւ փոքրն ոչ են քանակին։ 12 Երկրորդում ձեռնարկութեան՝ եթէ մեծն եւ փոքրն, շատն եւ սակաւն անորոշք եւ. քանզի մինչեւ զքանակին է մեծ, եւս քանակին է փոքր՝ անյայտ է. իսկ քանակն սահմանեալ է. քանզի քանիաւնութիւն յայտ առնէ, վասն զի յորժամ կամիմք զթիւ իրիք գիտել, հարցանեմք՝ եթէ քանի են. ապա ուրեմն՝ մեծն եւ փոքրն, շատն եւ սակաւն ոչ են քանակք։ 13 Արդ՝ զայսոսիկ ներսաստութիւնն։ 14 Իսկ հակայարակացութիւն չորից պիտանանայ ձեռնարկութեանց, առաջնումն՝ եթէ մեծն եւ փոքրն, շատն եւ սակաւն ինքեանք, որ ինչ ենն՝ այլոց ասին գոլ, իսկ ներհականքն ոչ ասին առ այլ. որգոն՝ թուխն ոչ ասի սպիտակ ի թուխ, այլ ներհական. ապա ուրեմն՝ մեծն եւ փոքրն ոչ են ներհականք։ 15 Իսկ երկրորդում պիտանանայ ձեռնարկութեան, որ ասէ՝ զի եթէ մեծն եւ փոքրն ներհականք են՝ ի միասին եղիցին ներհականքն նոյնումն կարող եղելում եւ մեծ գոլ եւ փոքր առ այլ եւ առ այլ։ 16 Իսկ երրորդում պիտանանայ ձեռնարկութեան, որ ասէ՝ եթէ մեծն եւ փոքրն, շատն եւ սակաւն ներհականք են՝ եղիցի ինքն ոք ինքեան ներհական. քանզի կարող գոյ նոյն ինքն եւ մեծ գոլ եւ փոքր ըստ նոյն ժամանակում առ այլ եւ առ այլ, որ է անտեղի։ 17 Իսկ չորրորդում պիտանանայ զոր ոչ ասէ Արիստոտէլ, այլ եթէ մեծն եւ փոքրն, սակաւն եւ շատն ներհականք՝ ոչ երբեք ներհականքն ապականողք եղիցին միմեանց, այլ ապրեցուցանողք. շատ փոքունք մի մեծ առնեն եւ շատ սակաւք մի մեծ առնեն. իսկ ներհականքն միշտ ապականողք միմեանց գոն։1 Ընդ այսոսիկ հանդերձ աստուծով եւ առաջիկայ պրակքսՊՐԱԿՔ ԼԷ2 Մանաւանդ զի ներհակութիւն քանակին է...     3 Ազատեալ Արիստոտելի զքանակն ի ներհակութենէ՝ մեծի եւ փոքու, շատի եւ սակաւու, որք քանակ թուին գոլ եւ ներհականք՝ ըստ ճշմարտութեան ցուցեալ ոչ քանակ գոլ եւ ոչ ներհական ի ձեռն սաստութեան եւ հակայարսաստութեան՝ խրատ տայ ի ձեռն այսոցիկ այնմ, որ կամիցի ներհակութիւն ի քանակումն դնել՝ ոչ ձեռնարկել ի մեծէն եւ փոքուէ, ի շատէն եւ ի սակաւէ, այլ ի տեղւոյ ձեռնարկել. քանզի տեղի խոստովանաբար քանակ է, եւ ներհական վերին տեղի ներքին տեղւոյ։ 4 Առ որ ասեմք՝ եթէ ոչ է վերին տեղի ներքին տեղւոյ ներհական. քանզի վերին եւ ներքին երկակի ասի. ոմն՝ առ բնութիւն, եւ ոմն՝ առ մեզ. առ մեզ, յորժամ զվերին եւ զներքինն ոտիւք սահմանեմք եւ գլխով, ի վեր ասելով՝ զի վեր քան զգլուխն կիսագունդ, իսկ ներքին զայն՝ որ ընդ ոտիւքն է։ 5 Իսկ առ բնութիւն վերին ասի եւ ներքին. վերին՝ բոլոր երկին, առ որ միտէ թեթեւն, իսկ ներքին՝ զերկիր, յոր միտեն ծանունք։ 6 Բայց եւ ոչ որ առ մեզ է վերին եւ ներքին ներհական է վասն երից ձեռնարկութեանց. նախ այն՝ զոր եւ ի հակյարսաստութեան ասացաք։ 7 Որոց առաջին էր այս՝ եթէ վերինն եւ ներքինն ինքեանք, որ ինչ ենն՝ այլ այլոց ասին գոլ, իսկ ներհականք ինքեանք, որ ինչ ենն՝ այլց ոչ ասին գոլ, որպէս ասացաւ. ապա ուրեմն՝ վերինն եւ ներքինն ոչ են ներհական։ 8 Երկրորդ ձեռնարկութիւն եթէ վերին եւ ներքին ներհականք են՝ ի միասին գոյասցին ներհականքն նմին իրի կարող գոլոյ լինիլ եւ վերին եւ ներքին։ 9 Երրորդ՝ եթէ վերինն եւ ներքինն ներհականք են՝ եղիցի ոք ինքն ինքեան ներհական. քանզի կարող է վերին լինիլ եւ ներքին ի նմին ժամանակում առ այլ եւ առ այլ։ 10 Արդ՝ այսպէս ցուցանեմք եթէ որ առ մեզ վերինն եւ ներքինն ոչ են ներհականք։ 11 Այլ եւ ոչ՝ ոք առ վերինն եւ ներքինն է բնութիւն՝ ներհականք են. եւ մի որ ասասցէ զայն՝ եթէ եզերք ներհականց շարժմանցն ներհականք են եւ եզր ի վերն շարժման վերին տեղւոյն, իսկ ի վայրն շարժման ներքին տեղւոյ։ 12 Մի ոք ասասցէ զայս. քանզի եզերք ներհականացն շարժմանց ոչ եթէ տեղիք են, այլ դադարանք։ 13 Բայց եթէ եւ տամք իսկ, եթէ եզերք ներհականացն շարժմանց տեղիք են վերին եւ ներքին՝ ոչ եթէ այն ինչ տեղիք են ներհականք, այլ վերին եւ ներքին. եւ պարզաբար ասել եթէ եռական մակբայքն ամենայն ոչ եթէ տեղի առնեն, այլ կալումն առելոցն. այսպիսի ինչ առլոցն. քանզի նոյն ինքն վերինն եւ ներքինն առընչին է եւ այլ իմն ունիլ ասի, իսկ տեղի ոչ է առընչիցն, այլ ըստ պատահման ի վերն լինելոյ։ 14 Արդ՝ այլ է վերին եւ այլ է վեր լինիլ. քանզի վերինն տեղի է եւ ի քանակն վերաբերի, իսկ ի վերն լինիլ ի տեղւոջ է լինիլ եւ յուր ստորոգութիւնն վերաբերի։ 15 Զնոյնս եւ վասն ներքին տեղւոյ ասասցուք, եթէ այլ է ներքին տեղի եւ այլ է ի ներքնումն լինիլ։ 16 Բայց ցուցցուք, եթէ եւ ոչ տեղի՝ որպէս տեղի տեղում ներհական, վասն զի եւ ոչ վերին տեղի՝ որպէս տեղի ներքին տեղւոյ ներհական քան։1 Ընդ այսոսիկ հանդերձ աստուծով եւ առաջիկա պրակքՊՐԱԿՔ ԼԸ2 Եւ մանաւանդ զի ներհակութեան քանակ.     3 Յանդիմանեալ Արիստոտելի զայնոսիկ, որք ասէին՝ եթէ ներհակ է վերին տեղին ներքնում, եւ ըստ ներսաստութեան եւ ըստ հակյարսաստութեան ի բառնալ զձեռնարկութիւնն որ ասէր՝ եթէ եզերք ներհականացն շարժմանց ներհակք են՝ այժմ դարձեալ զնոյն ինքն զայս ի ձեռն այլ ձեռնարկութեան նիւթելով յանդիմանէ։ 4 Իսկ ձեռնարկութիւնն է այսպիսի. երկին ի յերկրէ յոլովիւ տարակացեալ. քանզի թէպէտ եւ մեծագոյն տարակացութիւն ի բեւեռէն է առնուլ՝ զտրամաչափն, այլ որպէս բոլորակ ի բեւեռէ եւ ծիր ի միջոցէ՝ կարի շատ գոյ տարակացեալ. իսկ որ կարի շատն գոն տարակացեալ՝ ներհականք են միմեանց. ապա ուրեմն՝ երկին ներհական է երկրի։ 5 Եւ զի ներհական է՝ յայտ է, որ հանդիպաւն նոցա, այսինքն՝ կարի յոյժ տարակացութիւն, որ եւ սահման եղեւ ներհականացն։ 6 Առ որ ասեմք, եթէ ոչ է բովանդակ կարի յոյժ տարակացութիւն առ ի յառնելը զներհականս. քանզի եթէ որ կարի յոյժ տարակացութեամբ ներհականքն որոշին եւ յայսմանէ ցուցանի երկին ներհական երկրում, վասն զի մեծագոյն է տարակացութիւնն՝ մարթի առնուլ զբոլոր տրամաչափն երկնի կէս տրամաչափի որ ի բեւեռէն է՝ եղիցի ըստ մեզ վերինն եւ ներքինն մանաւանդ ներհական՝ այսինքն, որ ի վերայ երկրի կիսագունդն եւ որ ի ներքոյ երկրի, որպէս բոլորիւն տրամաչափաւն տարակացեալք, քան զայն որ ըստ բնութեան, այսինքն՝ բոլոր երկին, առ որ միտեն թեթեւքն, եւ երկիր, առ որ միտեն ծանունքն, որք ի բեւեռէն միայն են տարակացեալք. քանզի կրկնակ է ամենայն տրամաչափ բոլորակին քան զայն՝ որ ի բեւեռէն է տարակացեալ։ 7 Այլ եւ ոչ հուր ջրում եղիցի ներհական, այլ մանաւանդ երկրում եղիցի ներհական՝ որպէս կարի յոյժ տարակացեալ. քանզի նախ հուր է ի վեր եւ ապա աւդ եւ ապա ջուր եւ ապա երկիր։ 8 Արդ ոչ երբէք ըստ որակութեանց ներհականք են միմեանց հուր եւ ջուր, վասն զի հուր է տաք եւ չոր, իսկ ջուր՝ հով եւ գէջ, այլ հուր եւ հող մանաւանդ ներհականք են միմեանց՝ որպէս կարի յոյժ տարակացեալք միմեանց ապա ուրեմն՝ բաւանդակ տեղեաւն միայն կարի յոյժ տարակացան, այլ եւ բնութեամբ արժան է կարի յոյժ տարակայանալ։ 9 Այլ եւ ոչ այս միայն է բաւանդակ. քանզի ահա գոյացութիւն եւ պատահումն, գոն եւ ոչ գոն եւ կարի յոյժ են տարակայացեալ եւ ոչ են ներհականք. քանզի եւ ապրեցուցիչք եւս է գոյացութիւնն պատահմանն. քանզի ի նմա ունի զգոլն։ 10 Այլ պարտ է եւ ի մի մի սեռ վերաբերիլ. այս միայն բաւանդակ է. քանզի ահա սպիտակութիւն եւ ջերմութիւն ի մի սեռ վերաբերին յորակութիւն եւ ոչ են ներհականք։ 11 Այլ արժան է եւ ի միում գոլ յենթակայում զնոսա. քանզի ջերմութիւն եւ սպիտակութիւն ոչ ի միում ենթակայում են. քանզի ջերմութիւն յանորակ մարմին է, իսկ սպիտակութիւն յորակիցելում՝ որպէս երկրորդ որակութիւն. զի նախ յանորակ մարմնում լինի ցրտութիւն, ջերմութիւն, խոնաւութիւն, ցամաքութիւն, եւ ապգոյն սպիտակութիւն կամ թխութիւն։ 12 Այլ եւ ոչ այս միայն բաւանդակ. քանզի ահա սպիտակութիւն ի կարափում եւ թխութիւն յագռաւում ի միում ենթակայում են. քանզի որակացեալ ի մարմնում են, եւ ոչ են ներհականք միմեանց. քանզի ոչ փոփոխին ի միմեանս. բայց արժան է ի միմեանս փոփոխել։ 13 Արդ՝ ոչ բաւանդակ ի վերայ ներհակացն տեղական կարի յոյժ տարակացութիւն, այլ արժան է եւ բնութեամբ կարի յոյժ տարակայանալ, այլ եւ զայլ ասացեալսն ունել, որպէս զի եղիցին ներհականքն. քանզի եթէ ոչ լինին ընթացակիցք այս ամենայն՝ նա ոչ են ներհականք։ 14 Այլ այսոքիկ պատկանին Պղատոնում ձեռնարկութեանցն, որք ցուցանեն՝ եթէ երկին երկրում ներհական՝ որպէս կարի յոյժ տարակացեալ. քանզի հետեւի Պղատոնում՝ որ տեղական կարի յոյժ տարակացութեամբք սահմանէ զներհականսն՝ ոչ է ասել զջուր հրում ներհական ըստ տիրաբար ներհականսն, այլ զերկիր հրում ասէ ներհական՝ որպէս կարի յոյժ տարակացեալ. քանզի յոյժ տարակացեալքն միմեանց ներհակութեամբ մէջս ասէ գոլ։ 15 Եւ այսքան յաղագս երկրորդ յատկի քանակիս։ 16 Իսկ այլ երկու յատուկքն քանակիս՝ զչափիլն ստորոգին։    