ՅՈՎՀԱՆ ՄԱՄԻԿՈՆԵԱՆՊԱՏՄՈՒԹԻՒՆ ՏԱՐԱՒՆՈՅ    ՍԿԻԶԲՆ ՊԱՏՄՈՒԹԵԱՆ ՉՈՐՐՈՐԴ ՀԱՅՈՑ ԵՒ ԺԱՄԱՆԱԿԱԳՐՈՒԹԵԱՆՆ ԶԵՆՈԲԱՅ ԱՍՈՐՈՅ, ՈՐ ՁԵՌՆԱԴՐԵՑԱՒ ԱՌԱՋԻՆ ԵՊԻՍԿՈՊՈՍ Ի ՍՐԲՈՅՆ ԳՐԻԳՈՐԷ ԵՐԿՐԻՆ ՄԱՄԻԿՈՆԵՆԻՑ[Ա] ՊԱՏՃԷՆ ԱՌԱՋԻՆ ՍՐԲՈՅՆ ԳՐԻԳՈՐԻ, ԶՈՐ ԳՐԵԱՑ ԵՒ ՅՂԵԱՑ Ի ԿԵՍԱՐԻԱ        1 Զառ ի յաստուածուստ պատուեալ եւ ի մարդկանէ փառաւորեալ, երիցս երանելի տեառն եւ աստուածարեալ սրբոյ հայրապետիդ Ղեւոնդեայ Մեգաղու Կեսարու հոյակապ քաղաքիդ, առ ի ձերոյ սրբոյ ձեռնադրութենէդ եւ ի մեր փանաքիմացութենէս առաջին թուղթ ողջունիւ եւ սրբութեամբ հասցէ, որով միշտ զխաղաղութիւն պարգեւեսցէ նախ՝ ձերում փառաւորութեանդ, եւ ապա՝ բոլոր տիեզերաց։    2 Յոյժ գոհանամք զԱստուծոյ, որ հայրախնամ ողորմութեամբն իւրով գթացաւ յազգս մարդկան իջմամբ Որդւոյ իւրոյ միածնի, որ զամենայն ազինս հրաւիրեաց յերկնային քաղաքն ի ձեռն առաքելական քարոզութեանն։ 3 Յորմէ եւ յայսմ աշխարհի կարի առաւել մասն պարծանաց եհաս, զի երկոքեան ամոլքն աստանաւր եկին եւ ի նոյն սահմանին վիճակեցան բանիւ Հոգւոյն։ 4 Որ թէպէտ եւ առ նոքաւք վերջացան ի ճշմարտութենէ, սակայն կամք ողորմութեանն Աստուծոյ, գթացեալ առ մեր նուաստութիւնս՝ ի մերում ժամանակիս կամեցաւ եւ գործեաց զսքանչելիսն, զոր դուք ի մեզէն իսկ լուայք եւ ծանեայք։    5 Մանաւանդ կրկին գոհութիւն ձեւք Աստուծոյ մատուցանեմք, առաւել եւ ձեզ՝ աւրհնութիւն, զի զգանձն կենաց աննախանձ շնորհեցէք երկրիս Հայոց՝ զմիջնորդն Աստուծոյ եւ մարդկան, զսրբոյ Մկրտչին Յովհաննու զնշխարսն, որով ցնծայ երկիրս Հայոց ի սորա գալստեանս, որպէս եւ անդ Յորդանան՝ Քրիստոսի գալստեամբն։ 6 Եւ զայս գիտութեան աղագաւ ձեզ ծանուցանեմք, զի որպէս Քրիստոսի իջմամբն ի ջուրն մահ կորեաւ, նոյնպէս եւ աստ ի սորա գալստեանս դրունք դժոխոց բնաւ փշրեցան։    7 Զի է աստ՝ յերկրիս Հայոց, ի չորրորդ բաժնի Հայոց եւ յերրորդ Հայոց աւարտին, ի լերինն, որ բնակութիւն նորա կոչի Տորոս եւ հատեալ անցանէ մինչեւ ի դուռն Պալհաւայ Պարսից, եւ առ սովաւ բնակի երկիրս Մամիկոնէից, բազում վայելուչ տեղաւք եւ առատատունկ պիտոյից, որ եւ աստ իսկ որջացեալ էր մահ յերկուս տեղիս։ 8 Եւ այնչափ որջացեալ էր ի միում վայրի, մինչ զի Սրբոյ Հոգւոյն յայտնեալ լինի։ 9 Եւ նա է դուռն դժոխոց, զոր Իննակնեան կոչեն տեղ-ւոյն Հնդիկք եւ Պարսիկք, որով պանձան յոյժ բնակիչք տեղւոյն Գիսանեայ կռոցն եւ նորին եղբաւրն Դեմետրեայ։ 10 Ուստի յոյժ բունեալ էր սատանայ ի նոյն տեղւոջն, զոր եկեալ աղաւթիւք ձերովք՝ ձեռն ի գործ արկաք եւ կործանեցաք զպատկերն սատանայի եւ եդաք ի նոյն տեղւոջ մատանի զնշխարս սրբոցն՝ զսրբոյն Կարապետին Յովհաննու եւ զԱթանագինեայ վկայի, ուստի ի վայր կործանեցաւ մահ իւրով կարողութեամբն, եւ այժմ Աստուած պատուի եւ երկրպագի։    11 Ի նոյն Իննակնեան տեղւոջն թողի եւ զերկոսին կենդանիսն՝ զԱնտոն եւ զԿրաւնիդէս, զոր դու իսկ ըստ սիրոյ քո ընծայեցեր զնոսա աշխարհիս Հայոց։ 12 Որոց եւ եդեալ իսկ է զիւրեանց մարմինս կենդանի ի խաչ հանել ընդ Քրիստոսի, եւ վասն այլոց աւգտի մնան ի մարմնի, զոր իբրեւ զանգիւտ մարգարիտ համարիմ զնոսա՝ տուեալ ինձ։    13 Այլ ըստ մտերմական սիրոյ ողորմութեան քո, զոր ունիս առ մեզ, աղաչեմ՝ զմիւս եւս ընծայս այլ շնորհեսցես ինձ։ 14 Զի հունձք բազում են, եւ մշակք՝ սակաւ։ 15 Այլ զքեզ աղաչեմք, զի իբրեւ ճշմարիտ Տէր մշակաց հանցես այլ մշակս ի հունձս յայսոսիկ։ 16 Յորոց մին մշակն, զոր խնդրեմք ի քէն, Եղիազար է՝ եղբայրն Զենոբայ, զոր ես ածեալ ընդ իս՝ ձեռնադրեցի եպիսկոպոս տանն Մամիկոնէից, արդ՝ եւ զդա յղեսցես հանդերձ այլ մշակաւք։ 17 Մանաւանդ եւ զՏիմոթէոս Ագդենացւոց եպիսկոպոսն յղեսցես, զոր դու իսկ գովէիր զհմտութիւն դպրութեանն, որ յոյժ իսկ պիտանի է երկրիս այսմիկ։    18 Որով աւգնականութիւն գտեալ ի քէն աղաւթիւք եւ խրատիւք, ուստի եւ յարաժամ ճգնութեամբ բազմաց աւրինակ գոլով եւ դաստիարակելով, շնորհիւ Տեառն՝ ողջ լիցիս, բաւական բազմաց աւգնականութեան ի Տէր եւ մերոյ բարեխաւսութեամբ. ամէ՜ն։[Բ] ՊԱՏՃԷՆ ԵՐԿՐՈՐԴ. ՊԱՏԱՍԽԱՆԻ ՊԱՅՄԱՆԱՒՈՐ ԳՐՈՅՆ ՍՐԲՈՅՆ ԳՐԻԳՈՐԻ, ԶՈՐ ՅՂԵԱՑ ԿԵՍԱՐՈՒ ՀԱՅՐԱՊԵՏՆ Ի ԺԱՄ ՎԱՂՃԱՆԻ ԻՒՐՈՅ1 Երջանիկ եւ աստուածարեալ տեառն՝ եղբաւրդ, եհաս սուրբ եւ ուրախարար գիր առ մեզ եւ յոյժ անթերի ուրախութեամբ լցոյց զվշտագնեալ անձն իմ։ 2 Որ թէպէտ վասն տրտմութեանս հասելոյ ի վշտի էի, սակայն շարժեաց զմեր դանդաղութիւնս ձեր գոհութեան նամակդ։    3 Զոր ընթերցեալ՝ գոհութիւն մատուցի Աստուծոյ, ըստ գրեցելոյ ի քեն, որ ոչ անտես արար Աստուած զազգս հիւսիսական, որք զրկեալքբազում ժամանակս ի ճշմարտութենէն՝ զմոլորեցուցիչս իւրեանց աստուած համարէին։ 4 Զի զայն ուսոյց նոցա հակառակամարտն ճշմարտութեան սատանայ, զի ընդ խաւար ընթացեալք՝ զրկեալք լինին յաստուածածանաւթութեանցն։ 5 Այլ ի դէպ եկեալ նոցա մարգարէին բան, թէ՝ Ժողովուրդ, որ նստէր ի խաւարի, տեսին զլոյս մեծ աստուածգիտութեան։ 6 Որ թէպէտ եւ վաղ իսկ ծագեաց արեգակն արդարութեան ընդ արարածս, սակայն ազգդ քո ի տուընջեան իբրեւ ի գիշերի զորմ խարխափեալք։ 7 Ուստի եւ այժմ դեռ հայեցաւ ի դոսա Աստուած եւ էջ փրկել զդոսա ի ձեռաց անմարմին փարաւոնի, զի վերագոյն գտար տանջանաւք քան զՄովսէս՝ ոչ խնայելով ի մարմինդ քո, մինչեւ ազատեալ հաներ յանապատն Սինեայ յանկոխն գազանաց, ուստի հալածական լինէին ցաւք եւ հեծութիւնք։    8 Եւ արդ՝ քանզի քեւ ծագեաց ի դոսա արեգակն արդարութեան Քրիստոս, եւ դու ընտրեցար ի տեղի ընտրելոց սրբոց առաքելոցն Բարթողիմէոսի եւ Թադէոսի, յիշեա զնոցա նահատակութիւնն, եւ մի երբէք վերջասցիս ի շաւղաց նոցա։ 9 Զի եւ չիք ինչ պատճառս, զի ետ զդոսա Տէր ի շինել, եւ ոչ ի քակել. քանզի եւ սկիզբն իսկ է մուտ Կարապետիդ յաշխարհդ Հայոց։ 10 Որ եւ զիմ անուն գրեսջիր ի քո դպրութեանդ, եւ գրեսցես, զի եւ այնու մասն աւրհնութեան ընկալայց յետ քո։    11 Այլ եւ խրատ բարեաց տամ քեզ. զԻննակնեան տեղիսդ, զոր Բարեբախտ ասեն ոմանք, շինեսջիր զդա բնակութիւն դասուց կրաւնաւորաց, եւ կացուսցես զդոսա ըստ աւրինակի այսր կրաւնաւորացս, զոր տեսեր ի մերում վիճակիս։ 12 Զոր եւ ի սրբոյն Անտոնէ ուսցիս զկարգ ճգնութեան, զի ոչ իւիք պակաս է, քան զառաջինն Անտոն։ 13 Զոր ես քեզ աւգնութիւն համարիմ զայս, զի եւ զԵպիփան՝ զաշակերտ սրբոյն Անտոնի, հաւանեցուցի գալ ի նոյն Իննակնեան տեղին՝ ունելով ընդ ինքեան ընտիրս արս քառասունս ճգնաւորս խարազնազգեստս, պարկեշտ վարուք եւ հրաժարեալս յաշխարհէս. զոր առեալ՝ կացուցես զԵպիփան դոցա եւ այլոց եղբարց վերակացու։ 14 Եւ դրոշմեսջիր արձան յաւիտենից, զի մի ոք ի դաստակերտս կամ ի գեւղաքաղաքս զաւրէն Աղէքսանդրացւոցն գործեսցէ՝ շինելով իւրաքանչիւր ումէք զտէրունեան տաճարն եւ առանձինն բնակել. աղաչեմ, մի տար հրաման նոցա զայդ ունել։ 15 Եւ ժողովեսցես ի նոյն տեղի հարիւր արանց չափ, որոշեսցես նոցա գեւղս եւ աւանս մեծամեծս, որպէսզի պէտք վանացն ի նոցանէն վճարեսցի, եւ ինքեանք միայն աղաւթից եւ ճգնութեան պարապեսցին։    16 Խրատեա եւ զիշխանսդ զայդոսիկ՝ լինել եկեղեցւոյ զարդս, աղքատասէրս, կրաւնաւորասէրս եւ երկիւղածս։ 17 Իսկ զշինուածս մատրանն մի շինեսցես բնակութիւն կրաւնաւորաց, այլ կացուսցես ի նմա քահանայս եւ քորեպիսկոպոսս։ 18 Որոշեսցես ի նմա դաստակերտս եւ շինեսցես ի նմա աղքատանոցս, որպէսզի որք գայցեն ի բժշկութիւն, մի լիցի տրտունջ, որպէս առ դրան խորանին ննջեցուցանէին զուխտաւորսն։ 19  Զայս ամենայն ըստ այսմ աւրինակի տուր գործել։    20 Այլ վասն Տիմոթէի եւ Եղիազարու եպիսկոպոսացն, զոր ի յինէն աղաչանաւք էիր խնդրեալ, նոքա յայնժամ էին գնացեալ, մինչդեռ դու զբագինսն կործանեցեր եւ մեզ հարցման պատասխանի էիք արձակեալ։ 21 Քանզի Եղիազար գնաց ի քաղաքէն իւրմէ փախստական, զի յարեան ի վերայ նորա Հերեսիովտայք եւ հալածեցին զնա ի կողմանս Հռովմայ։ 22 Իսկ զՏիմոթէոս լուայ, թէ գնաց ի կողմանս Երուսաղէմի վասն Աւետարանին թարգմանելոյ ի Հելլենացի գիր։    23 Եւ ես իսկ ի ցաւս մահու հասեալ կամ եւ ոչ գիտեմ զկենացս յերկարութիւն, եւ վասն այսորիկ եւ դանդաղիմ իսկ եւ գրել առ նոսա թուղթս։ 24 Բայց դուք գրեցէք առ նոսա զնշանաբանից ձերոց եւ զտեղեացդ վայելչութեան։ 25  Եւս առաւել ստուգիւ գրեսջիք, եթէ զինչ էր պատերազմ ձեր եւ քրմացն, մինչ երթայիքն ի մէնջ։ 26 Դարձեալ ցուցես զնշխարացն վայրս ծածուկ գրով, զի մի ինչ թերութիւն լիցի լսողաց՝ կարծելով, եթէ բերեալ եւս չեն։    27 Այլ զմէնջ եթէ գիտել կամիս զորպիսութենէ, մահու ակն ունիմք եւ կենաց վճար։ 28 Բայց թէպէտ եւ արտաքին մարդս մեր ապականի, սակայն ներքինն զնորոգումն կենաց սկսանի։ 29 Եւ զմեր պակասութիւնս տացէ Տէր Աստուած ձեզ, զի զանձամբ առեալ հաւտդ կատարեսցես՝ ի բանաւոր փարախն վերին Սիովնի փոխարկեալ։ 30 Որով եւ աղաւթիւք քոյովք եւ ի մեր հաւտս խնայեսցէ Քրիստոս, զի յերեւել ճշմարիտ հովուապետին առցուք եւ մեք վարձս ընդ առաջին մշակացն։ 31 Ողջ լեր ի Տէր ՅիսուսՔրիստոս։    32 Եւ իբրեւ դարձան պատգամաւորքն առ սուրբն Գրիգորիոս, ոչ գտին զնոսա ի Տարաւն, այլ անցեալ գնացին ընդ կողմանս Հաշտենից յԱյրարատեան գաւառ, ի Վաղարշապատ քաղաք։ 33 Եւ հանեալ զնամակն՝ մատուցին առաջի ժողովրդեանն. զոր ընթերցեալ՝ տրտմեցան հանդերձ թագաւորաւն, առաւել վասն հալածանացն Եղիազարու եւ հեռանալոյն յերկրէն իւրեանց։ 34 Եւ գրեաց ինքն, եւ թագաւորն եւ գահերէց իշխանքն չորեսին յԵղիազար Նիւստրացւոց եպիսկոպոս եւ Տիմոթէոս Ակդէնացւոց եպիսկոպոս՝ աւրինակ զայս.    35 Տեառն եւ սիրելի եղբարցդ եւ հալածական մշակացդ վասն բանին կենաց Գրիգորիոս արշիէեպիսկոպոսս Հայոց Մեծաց ի Տէր ողջո՜յն ասեմք, հանդերձ Տրդատաւ եւ ամենայն իշխանաւքս։    36 Ամենայն ոք, որ զաստուածային մշակութիւնն յանձն առնու, հալածական պարտ է լինել, զի ոչ առ ամենեսեան ընդունելի է նորա քարոզութիւնն։ 37 Որպէս եւ այժմ զձէնջ իսկ լուաք, զի ելեալ էք ի ձերմէ բնակութենէդ, յանձն առէք լինել աւտար ի վայրուց եւ ի ծանաւթից՝ ոչ ինչ զմտաւ ածելով զպանդխտութեան ժամանակս, այլ դէմ եդեալ գնացէք եւ ոչ գիտէք՝ յով չոգայք։    38 Արդ՝ վասն պանդխտութեանդ երանեմք զձեզ, իսկ վասն իմաստութեանդ՝ ոչ։ 39 Զի մինչ գիտէիք զթագաւորս քրիստոսական հաւատով լցեալ եւ զաշխարհս յաստուածպաշտութիւն, յաւտար եւ ի տարադէմ յերկիրդ ընդէր եղէք հալածական։ 40 Մանաւանդ զի գիտէք, եթէ ամենայն գաւառացս եպիսկոպոսք պիտոյ են եւ քահանայքս։ 41 Եւ աստ, որ ուստեք ուստեք եկեալ են ժողովեալ, բայց զինչ են այսոքիկ առ վեց հարիւր եւ քսան գաւառս Հայոց, որ եւ գաւառին մէն մի քահանայ կամ երկու լոկ, թէ հանդիպին. զի դեռ մանկունք երկրիս ի դպրոցս են, եւ ոչ ոք ի նոցանէ բաւական է քահանայութեան։ 42 Իսկ դուք այդչափ բազում քահանայս առեալ՝ տարադէմ եւ հեռի ուղեգնացութեան ետուք ձեզ։    43 Եւ արդ՝ զի ի ձերում երկիրդ այլ չունիք դառնալ, ապա աղաչեմք՝ ի մէնջ մի վերջանայք, այլ ամենայն վստահութեամբ փութացարուք գալ զկնի արանցդ, զոր յղեցաք առ ձեզ։ 44 Եւ եթէ գայցէք, զամենայն երկիրդ Եկեղեաց եւ Հարքայ ձեր առաջի առնեմք, յոր վիճակ եւ բնակեսջիք՝ ձեր եղիցի եւ որք զկնի ձեր, որչափ կենդանի էք դուք եւ մեք։    45 Իսկ երկիրն Մամիկոնէից եթէ հաճոյ թուեսցի ձեզ, որպէս եւ դու իսկ ասէիր, եթէ՝ զԻննակնեան տեղիսն ինձ տուր, եւ անդ զքո եղբայրն իսկ եմ ձեռնադրեալ եպիսկոպոս. եւ ըստ կարի աղաչանաց զանուն տեղոյն փոխեցաք յիւր աւելի անունն, Գլակայ վանք եդաք։ 46 Եւ այնչափ ջերմագոյն է ի սպասաւորութիւն սուրբ Կարապետին, մինչ զամենայն շինուածս վանացն քար եւ կիր եդեալ։ 47 Եւ թուի ինձ, թէ մինչեւ ի մահ ումեք չկամի տալ։ 48 Այլ մեզ ոչ է արժան առնուլ ի նմանէ, զի աշխատեալ է առանց այլոց սատարութեան. ինքն շինեաց զեկեղեցին, զոր ես միայն հիմունս արկի։ 49 Սակայն եթէ ինքն տացէ, ի մէնջ լիով է, զի այլ եւս յաւելում ի դաստակերտսն։ 50 Ապա թէ զայն ոչ, սակայն ամենայն երկիրն առաջի ձեր է. զոր եւ տեսանէք տեղի վայելուչ, այն՝ ձեզ, յորմէ ոչինչ պակաս գտանէք ի մէնջ քան զասացեալն։     51 Ողջ լերուք ի Տէր։    52 Եւ առեալ տարան զթուղթն առաքեալքն այնոքիկ, որք ի Կեսարիայն եկին, եւ տարան մինչեւ յՈւռհայ, եւ ի Կեսարիայ դարձան, եւ ոչ անդ գտին։ 53 Եւ անտի ելեալ գնացին յԵրուսաղէմ, եւ ոչ եւս հանդիպեալ նոցա՝ տեղեկացան, եթէ ի Հռոմ գնացին երկոքեանն։ 54 Իբրեւ նոքա ի Հռոմ գնացին, Եղիազար ի Միջագետս Ասորոց էր գնացեալ, գնացեալ էր եւ Տիմոթէոս ի Կորնթոս վասն թարգմանութեան երկոտասան մարգարէիցն։ 55 Իսկ Բեկտոր եւ Անաստաս եւ Գայիոս Եգիպտոսի եպիսկոպոսքն, իբրեւ տեսին զթուղթսն, յոյժ ուրախ եղեն եւ խնդացին, քանզի եւ նոքա հալածական շրջէին զկնի Եղիազարու։    56 Եւ փութացեալ գրեցին զնոյն բանսն յայլ նամակ եւ յուղարկեցին առ Տիմոթէոս ի Կորնթոս եւ կոչեցին ընդ նմա զԱնքիկոս սարկաւագ, որ յոյժ հմուտ էր բազում դպրութեան։ 57 Եւ ինքեանք եկին ի Միջագետս եւ ոչ գտին անդ զԵղիազար։ 58 Ապա դարձան յԵրուսաղէմ. մի պատճառ՝ վասն նորա, եւ միւս՝ վասն քննութեան աղանդոյն Մենանդրէի, որ եւ յայնժամ բազումք դեռ ունէին զնորա պղծութիւնն։ 59 Իբրեւ գնացին անդ, զԵղիազար ոչ գտին. եւ ի նոյն աւուրն վախճանեցաւ Երուսաղէմի հայրապետն Սիմաքոս, զոր հաճոյ թուեալ Երուսաղէմացւոցն՝ առեալ ձեռնադրեցին զԳայիոս Երուսաղէմի հայրապետ։ 60 Եւ Բեկտոր եւ Անաստաս դարձան ի Կեսարիայ։    61 Իսկ Եղիազար եկեալ՝ ի ճանապարհին հանդիպի սրբոյն Գրիգորի եւ Տրդատայ։ 62 Եւ խնդացեալ յոյժ՝ դարձաւ զկնի նոցա մինչեւ ի Հռոմ քաղաք. եւ անդ կացեալ բազում աւուրս։ 63 Ապա խնդրեալ սրբոյն Գրիգորիմասն ինչ ի նշխարաց սրբոց առաքելոցն Պետրոսի եւ Պաւղոսի, եւ տուեալ թագաւորական հրամանաւ եւ սրբոյ հայրապետին Հռովմայ. եւ առաւել մեծարելով զնոսա՝ ետ եւ զահեակ ձեռն Անդրէի առաքելոյն եւ զՂուկասու աւետարանչին, զոր առեալ՝ մեծաւ խնդութեամբ դարձան յաշխարհն Հայոց։    64 Եւ Տրդատ անցեալ գնաց յաշխարհն իւր՝ յԱրարատեան գաւառ ի Վաղարշապատ քաղաք։ 65 Իսկ սուրբն Գրիգոր մնաց ժամանակս ինչ ի Տարաւն՝ ընդ իւր ունելով զնշխարս սրբոց առաքելոցն, դադարեալ աւուրս քսան եւ հինգ ի վանս Գլակայ, յԻննակնեան տեղիսն Գիսանեայ կռոցն, ի կայանս նշխարաց սրբոյ Կարապետին։    66 Եւ առաքեաց զիշխանս Մամիկոնէից տանն՝ տեսանել տեղի վայելուչ եւ լեռնաբնակ. զոր երթեալ խուզեցին աւուրս բազումս եւ ոչ գտին տեղի պատշաճի յամենայն գաւառսն եւ դարձան ունայն։ 67 Իսկ սուրբն Գրիգոր հրամայեաց պաշտաւնէիցն աղաւթել յերեկորեայ։ 68 Եւ ինքն մտեալ յեկեղեցին՝ տարածեաց զձեռս իւր առաջի նշխարաց սրբոց առաքելոցն եւ առաջի տապանի սուրբ Կարապետին, եւ խնդրեաց յԱստուծոյ աղաւթիւք այսպէս.    69 Տէր Աստուած, բազմագութ եւ ողորմած, որ քննես զիրաւունս եւ պարգեւես զողորմութիւն, որ յիշեցեր զազգս մարդկան զմոռացեալսն ի գթութեանց քոց, եւ ոչ բարկացար իսպառ եւ ոչ անտես արարեր յաւիտեան, այլ կարգեցեր զիս ի պաշտման քահանայութեանս այսմիկ եւ ետուր մեզ ժամանակ հատուցանել զպարտականութիւն առաջին հարցն մերոց, որք դիմադարձ գտան քարոզութեան սուրբ աւետարանին, որոց տիրեաց մահ մեղաց եւ կորուստ ապականութեան, եւ ըմբռնեալ՝ մահու կապեաց զամենեսեան ընդ անիծիւք՝ արժանացուցանել զնոսա դժոխոց կայանին զրկեալք ի լուսոյն, կացեալք եւ միացեալք ընդ հաւասարակուռ շաւիղն որդեգրութեան սատանայի, զորս հաւանեցուցեալ չարն մնալ յունայնութեան իբրեւ ի ճշմարտութեան. իսկ մեզ շնորհեցեր լինել ծանաւթս անուանդ քո եւ ժառանգորդս որդեգրութեան կողման սրբոյն ի լոյս, եւ զամենայն կրճիմն բարձեր ի միջոյ եւ արարեր խաղաղութիւն առ հեռաւորս եւ մերձաւորս գալստեամբ միածնի որդւոյ քո յաշխարհս եւ քարոզութեամբ սրբոց առաքելոցն, որք բաժանեցին զամենայն արարածս շրջագայութեամբ աւետարանին. առաւել, զոր յայսմ աշխարհի արարեր զկամս ողորմութեան քո ի ձեռն սուրբ Կարապետիս, որ բաժանեաց իւր մարմնովն զամենայն աշխարհս. մանաւանդ, զի առաւելապես գթութիւնդ քո հաճեցաւ բնակիլ ի տաճարս յայսմիկ, որ եւ առաջին հիմնարկութիւն շնորհեցաւ ինձ յակնարկութենէ քումմէ՝ առնել ի տեղւոջս յայսմիկ, յորում հիմն հաւատոյս մերոյ խարսխեալ մնասցէ անդրդուելի մինչեւ ի վերջին աւուրն, յորժամ գաս եւ նորոգես զսա անապական. դու, Տէր. եւ միջնորդ է սա ստուերի եւ ճշմարտութեան եւ դարձեալ նստելոց է ընդ աջմէ միածնի քո ի փառս անճառելիս. դու, Տէր զաւրութեանց, հայեաց յերկնից ի պատրաստ բնակութենէ քումմէ եւ յայտնեա մեզ զտեղի բնակութեան սուրբ առաքելոցս, զի լիցի տաճար փառաց քոց ի յերկրիս յայսմիկ ի գովութիւն մեծի տէրութեանդ եւ ի պատիւ աստուածութեան քո եւ ի փառս Ամենասուրբ Երրորդութեանդ այժմ եւ միշտ եւ յաւիտեանս յաւիտենից։    70 Եւ իբրեւ կատարեաց զաղաւթսն, յայտնեցաւ առ նմա հրեշտակ Տեառն եւ ասէ. Յարուցեալ երթիցես ի ստորոտ լերինն Տաւրոսի, եւ ցուցից քեզ տեղի, ուր հաճեցաւ Տէր բնակել սրբոցդ։ 71 Եւ նորա խնդութեամբ արտաքս ելեալ՝ էառ զնշխարս սրբոց առաքելոցն եւ գնաց ի նոյն տեղի, ուր եցոյց նմա հրեշտակն Տեառն։ 72 Եւ աղաւթեալ ի տեղւոջն՝ ետ պատրաստել զնիւթ շինուածոյն սուրբ վկայարանին։ 73 Եւ եդ անդ զբերեալ մասն սրբոց առաքելոցն, եւ կարգեալ անդ պաշտաւնեայս եկեղեցւոյն արս երկոտասան, եւ ետ զտեղին զայն Եղիազարու։ 74 Եւ անուանեաց զնա Եղիազարու վանք. եւ ինքն առեալ զԵղիազար՝ տանի զնա ի թագաւորաբնակ քաղաքն Վաղարշապատ, եւ անդ տաւն ցնծութեան կատարեցին, որով եւ թագաւորն զյիշատակ առաքելոցն մեծաւ խնդութեամբ եւ պատարագաւք հրամայեաց տաւնել, մինչ զի եւ այն աւր ամենայն կապելոց եւ պարտականաց ազատումն եղեւ, եւ որք ի բանտսն էին, ազատել տայր ի մետաղացն զպատժապարտսն։    75 Արդ՝ ի նոյն ժամանակսն եկեալ Բեկտոր եւ Անաստաս ի Բիւզանդիայ եւ հանդիպեալ ոմանց, որք յԱշտիշատ Տարաւնոյ էին անդ երթեալ, տային նոցա զրոյց զառաջին պատերազմէն մինչ գայր սուրբն Գրիգորիոս ի Տարաւն, եթէ զիարդ դարձան նոցա ընդդէմ քուրմքն, որ ի տեղիսն Գիսանեայ։ 76 Նոյնպէս եւ զերկրորդ պատերազմն, որ եղեւ ընդ Տրդատայ եւ ընդ իշխանն հիւսիսոյ, զոր եւ Յոյնք լուեալ՝ զարմացան ընդ քաջութեան արքային Հայոց Տրդատայ։ 77 Զայս ամենայն իբրեւ լուան Բեկտոր եւ Անաստաս եւ Թէովնաս եւ Արկիւղաս եւ Մարկեղիոս, զարմացան. զտեղի առեալ անդ աւուր ինչ՝ գրեցին թուղթ առ սուրբն Գրիգորիոս աւրինակ զայս.    78 Սրբազան եւ աստուածարեալ եւ փառաւորեալ հայրապետիդ Հայոց Մեծաց. ողջո՜յն ի Տէր։    79 Զառ ի սրբոյ հայրապետէդ անթերի սիրով եւ հոգեխառն մտերմութեամբ զպատուական աջոյ գիր ընթերցաք ի Հռոմ քաղաքի, եւ յոյժ ուրախութեամբ լցեալ՝ գոհացաք զԱստուծոյ եւ կամեցաք զկնի կոչնականացդ գալ։ 80 Այլ պատճառ արգելմանս մերոյ Եղիազար եղեւ, որ ի Միջագետս շրջէր, զոր եկեալ ի Հռոմայ՝ ոչ գտաք զնա անդ։ 81 Ապա հարկ եղեւ վասն նորա եւ վասն սուրբ տեղեացն յԵրուսաղէմ երթալ առ սուրբն Սիմաքոս, որ ըստ Աստուծոյ տեսութեանն զԳայիոս Երուսաղէմի հայրապետ ձեռնադրեցին փոխանակ նորա, որ վախճանեցաւ։ 82 Եւ մեք աւասիկ եմք ի Բիւզանդիա, վասն զի Ագդենացւոց եպիսկոպոսն գնացեալ է յԵգիպտոս եւ ջանս ունի համոզել զնոսա ի խաղաղութիւն, որք հալածական արարին զմեզ։ 83 Քանզի գրեալ է առ մեզ, եթէ՝ Զքաղաքս ետուն Ագդենացիք յիմ ձեռս, բայց Նիւստրացիքն ընդդէմ դարձան. արդ՝ մնացէք դուք ի Բիւզանդիա, մինչեւ ես յայլ քաղաքսն երթամ։ 84 Արդ՝ մեք վասն այդր դանդաղիմք գալ, զի երկիրդ հեռի է, եւ մեք՝ անկար ի նուաղ կենացս եւ ի պանդխտութենէ, եւ Բեկտոր տանջի ի ջերմութենէս, եւ սուրբն Մարկեղէաս աստ վատեալ է յաչացն։    85 Բայց արդ՝ աղաչեմք զքեզ, երջանիկ մշակդ Աստուծոյ, զի հրամայեսցես միում ի պաշտաւնէիցդ քոց՝ մեզ գրով առաքել զզրուցատրութիւն ճանապարհորդութեանն եւ զգալն յերկիրդ Հայոց. եւ զառաջին պատերազմ, որ ի քրմաց անդի. եւ զերկրորդ՝ գալն ի Հռոմայ եւ զայն պատերազմ, որ ի հիւսիսականաց անտի. եւ զնշխարացն, զոր տարեալ ես, եթէ ուր եդեալ ես, կամ զոր պաշտաւնեայս թողեալ ես առ նա, եւ եթէ ումեք յայտնի, որպէս ասեն ոմանք, թէ՝ ոչ. եւ զԿրաւնիդէս եւ զԱնտոն ուր ես թողեալ, որով պարծին եկեղեցիք սրբութեամբ նոցա. կամ, թէ զինչ եղեւ Եպիփան՝ աշակերտ նոցա. կամ՝ ուր են Եղիազար եւ Զենոբ։    86 Զայս ամենայն ստուգիւ գրեսջիր առ մեզ, աղաչեմք, որպէսզի երթալն մեր առ Տիմոթէոս եպիսկոպոսն եւ առ մեծն Անթիպատրոս մարթասցուք տեղեկացուցանել զնոսա գրով եւ ճշմարտութեամբ։ 87 Այս ամենայն մեզ պիտանի է եւ ձեզ՝ ոչ դանդաղելի։ 88 Եւ շնորհք Սուրբ Հոգւոյն մնասցէ առ ամենայն հաւատացելոց քոց։ 89 Ողջ լերուք ի Տէր։    90 Եւ իբրեւ բերին զթուղթսն, զոր առեալ ընթերցան, սուրբն Գրիգոր հրամայեաց Զենոբայ Ասորւոյ գրել զառաջին պատերազմն եւ զերկրորդն ստուգիւ, եւ զնշխարացն, թէ ուր եդաւ, եւ զԱնտոն եւ զԿրաւնիդէս, թէ որպէս վարին, կամ ուր են։ 91 Բայց յականէ յանուանէ, ասէ, եւ զվարսն եւ զնշան բլրոցն եւ զլերինն եւ զարանցն, որ ի պատերազմ գրգռեալ՝ զկուռսն ոչ տային կործանել, զայս ամենայն պատմութիւն գրեսցես եւ առաքեսցես։ 92 Այլ ոչ կացեալ յանձինս, այլ աղաչեալ բազում աւուրս, զի տացէ նմա հրաման գրել զԽոսրովու մահն եւ զՏրդատայ փախուստն ի Յոյնս եւ զտիրելն ի վերայ Հայոց եւ զտանջելն սրբոյն Գրիգորի եւ զխոզանալն Տրդատայ եւ զգնալն ի Կեսարիա եւ ի Հռովմ եւ ապա՝ զպատմութիւնն Գիսանէ։    93 Զոր ոչ հաւանեցաւ սուրբն Գրիգոր, այլ բաւական համարեցաւ զայն միայն գրել, զի՝ Չէ, ասէ, աւրէն զայդչափ պատմութիւն յԱսորոց թուղթն գրել եւ յիշատակ Հայոց ոչ թողուլ։ 94 Այլ միայն՝ զոր ինքեանք խնդրեցին, զայն յուղարկեսցես գրով։ 95 Զոր հազիւ հաւանեալ Զենոբայ՝ առեալ գրեաց առ եպիսկոպոսսն Ասորոց միայն լոկ՝ զոր ինչ առ վանաց սահմանին գործեցաւ, այսպէս.    96 Տեառն եւ սիրելի երջանիկ եպիսկոպոսացդ. ի Զենոբայ անարժան ծառայէ առ ձեր սրբութիւնդ եւ ի Հայաստանեայցս յոյժ սիրով՝ ողջո՜յն ի Տէր։    97 Յորժամ եհաս պատուական ձեռին ձերոյ գիր, ընթերցաւ առաջին սրբոյ հայրապետիս Գրիգորի, անթերի ուրախութեամբ գոհացաք զԱստուծոյ, զի դադարեաց հալածանքդ ի կողմանցդ յայդցանէ։ 98 Եւ իսկոյն ձեռն ի գործ հրամայեաց արկանել պատճէնին պատասխանւոյ, որչափ եւ հարցմանդ ձերոյ էր գիր։ 99 Զոր թէպէտ եւ ոմանք արգելուլ հրամայեցին, չգրել պատասխանի վասն ձեր գալոյ, սակայն նա ոչ ինչ այնպիսի ածեալ զմտաւ, այլ աննախանձ գրով զձեր պատասխանիսն ետ յղել։    100 Եւ դուք մի ինչ աղարտէք զսակաւ պատմութիւնս, կամ թէ ՝ Ագաթանգեղոս զայդ ոչ յիշէ, զի ես յառաջագոյն գրեցի[ց] քան զնա։ 101 Եւ որ զթագաւորաց ժամանակս չգրեցի, վասն զի սուրբն Գրիգոր ոչ հրամայեաց այլ ինչ աւելի գրել, քան զոր դուքն հարցեալ էիք, մանաւանդ պատշաճ համարեցաւ զԱրշակունի եւ զքաջ թագաւորաց զԳիր թողուլ տանս Հայոց եւ ձեզ պատճէն պատասխանւոյ գրել, զոր ինքն անուանեաց սուրբն Գրիգոր զայս պատճէն՝ Ասորոց պատմութիւն։ 102 Արդ՝ ես սկիզբն այս պատմութեանս զձերդ եդից հարցումն։        [Գ] ԶԵՆՈԲԱՅ ԱՍՈՐՒՈՅ ՊԱՏԱՍԽԱՆԻ ԹՂԹՈՅՆ ԱՍՈՐՒՈՑ ԵՒ ՊԱՏՄՈՒԹԻՒՆ ՎԱՍՆ ԻՆՆԱԿՆԵԱՆ ՏԵՂԵԱՑՆ ԵՒ ՊԱՏԵՐԱԶՄԻՆ, ՈՐ ՅԱՐՁԱՆՆ ԵՂԵՒ1 Ընդ ժամանակս թագաւորութեանն Խոսրովու՝ որդւոյ Վաղարշու, վրէժխնդիր լինէր Արտեւանայ՝ եղբաւր իւրոյ։ 2 Եւ գոռալ ընդ միմեանս երկուց թագաւորաց՝ արքային Հայոց եւ Պարսից, սաստկացաւ մարտ պատերազմին ի վերայ Պարսից, եւ զաւրացաւ արքայն Հայոց։ 3 Եւ սկսաւ ապականել զերկիրն Պարսից ամս Ժ, եւ հիմն ի վեր ջանայր առնել սպանմամբ եւ գերութեամբ։ 4 Եւ եղեւ միջնորդ արքայն Ճենաց եւ ոչ կարաց գրաւել զսիրտ նոցա ի հաշտութիւն, այլ սովով եւ սրով հանեալ զվրէժս եղբաւրն իւրոյ, զոր եսպան արքայն Պարսից։    5 Իսկ այր ոմն՝ Անակ անուն կոչեցեալ, որ էր ի նոյն ազգէն Արշակունեաց, խորհուրդ արարեալ առ արքայն Պարսից՝ գալ սպանանել զԽոսրով եւ իւր վարձանս առնուլ զՊահլաւն Պարտաւայ. զոր յանձին կալեալ արքային Պարսից։ 6 Զոր ոչ ինչ վերջանայր Պարթեւն ի սպանմանէն Խոսրովու, այլ յարուցեալ առնու զեղբայր իւր եւ զկին եւ զորդիս իւր, եւ սիրոյ պատճառաւ եւ փախստեան աղագաւ գայ առ Խոսրով։ 7 Եւ ի կատարել երկրորդ ամին, մինչդեռ կամէր Խոսրով գնալ ի վերայ արքային Պարսից, ի գարնանային ժամանակս, ի ժամ որսոցն մեկուսի առեալ զԽոսրով Անակայ, որպէս թէ բան ինչ ունի ասել, յանկարծակի զէնս ի վերայ յարուցեալ՝ զթագաւորն դիաթաւալ կացուցանէր։ 8 Եւ ինքեանք ջրասոյզք եղեալ՝ հեղձան իւրայաւքն ամենեքումբք՝ ոչ ժամանեալ ի Պարթեւն։ 9 Բայց թագաւորն Պարսից զաւր մահուն Խոսրովու տաւն կարգեաց եւ զՊարտաւն մնացեալ ազգին տայր Անակայ։    10 Արդ՝ մինչ ի Պարսիցն դիմեալ գայր Անակ յԱրտազ գաւառ, ի հանգիստ սուրբ առաքելոյն Թադէոսի ասեն զսրբոյն Գրիգորի զյղութիւն անդ լեալ, որ եւ զնորին մշակութեան ելից զկարգն։    11 Արդ՝ մինչ ի խաղաղութեան էր Խոսրով, այր մի, որ կոչէր Բուրդար, ի նշանաւոր ազգէն Պարսից, ելեալ զկնի Անակայ եւ եկեալ մինչեւ յԱրտազ, եւ անտի ելեալ՝ գնաց պանդխտեալ ի կողմանս Գամրաց, ի Կեսարիայ։ 12 Եւ առեալ իւր կին ի հաւատացելոց զմեծատան ուրումն քոյր (անուն Եւթաղէ, եւ քեռն՝ Սոփի), եւ կացեալ ամ մի ի Կեսարիայ՝ դարձեալ առ զկինն իւր Բուրդարս այս եւ գնաց ի Պարսիկս։ 13 Զորոյ զհետ մտեալ Եւթաղեայ՝ հասանէ ի գաւառին Այրարատեան։ 14 Եւ դադարեալ ի Վաղարշապատ քաղաքի՝  կէս տարոյն մտանէր Սոփի ստնդու մանկանն Գրիգորի, իբրեւ զդայեակ համարձակ սնուցանէր զմեր Լուսաւորիչն։    15 Արդ՝ իբրեւ սպան Անակ զԽոսրով, եւ դեռ յոգւոջ էր, հրամայեաց սատակել զցեղն Արշակունի, զիւրն եւ զԱնակայն, զկին եւ զորդիս. զոր եւ Արշակունի անուամբ գտանէին, սատակէին զամենեսեան համաջունջ։ 16 Իսկ Բուրդարս իբրեւ լուաւ զայս հրաման ի թագաւորէն, փութացեալ եմուտ առ Ոգուհի՝ կին Անակայ, եւ առեալ զԳրիգոր ի գրկաց նորա, եւ ետ զնա ցկինն իւր Սոփի։ 17 Իսկ զմիւս եղբայր նորա, որոյ անուն կոչէր Սուրեան, մանկաբարձքն փախուցին ի դուռն Պարսից, եւ անդ սնաւ առ հաւրաքեռ իւրում, որ էր կին թագաւորին Ջուանշերի Հեփթաղի։ 18 Որ իբրեւ զարգացաւ, գնաց յերկիրն Ճենաց, յետ մահուն Խոսրովուհեայ, եւ կացեալ անդ ամս Ժ՝ թագաւորեաց անդ ի վերայ երկրին Ճենաց եւ Դրբանդայ, եւ եղեն ամենայն ժամանակք թագաւորութեան նորա ամք ԼԹ։    19 Զոր ոմանք համբաւեն, եթէ Զգաւն ասեն եղբաւրն Գրիգորի, որ է Յակոբ. այլ ոչ գիտեն զստոյգն, զի Յակոբն այն հաւրաքեռորդի էր սրբոյն Գրիգորի, եւ անուն մաւր նորա՝ Խոսրովուհի։ 20 Իսկ յորժամ մեռաւ մայր նորա, եւ զթագաւորութիւնն բարձին ի հաւրէ նորա Տիրանայ, զի սպան զնա ի պատերազմի արքայն Լփնաց Ռէգէս, ապա Յակոբ հանդերձ քեռբն իւրով Սակդենաւ եւ նորին որդւովն Հրաչէիւ գնաց ի կողմանս Պարսից եւ ի դրունս արքունի սնանի։ 21 Եւ յետ ժամանակաց քեռորդի նորա գնաց ի կողմանս Գթաց եւ անդ թագաւորեաց, զոր յետոյ Տրդատ ըմբռնեաց, մինչ առ արքայն Յունաց էր։ 22 Զի սա էր, որ եկն ի պատերազմ ի վերայ Դիոկղետիանոսի արքային Յունաց, որպէս Ագաթանգեղոս պատմէ զայսոսիկ։ 23 Բայց եթէ ստուգիւ կամիցիս գիտել, ո՜վ երանելիդ Բեկտոր, ընթերցիր զթագաւորութիւն Հեփթաղինէ ժամանակագիր հելլենացի գրով, եւ կամ՝ զթագաւորութիւնն Ճենաց, զոր գտանես յՈւռհայ քաղաքի առ Բարդաեան պատմագրի։    24 Իսկ Բուրդար առեալ զկինն իւր եւ զմանուկն Գրիգոր՝ գնաց զկնի աներոյն իւրոյ Եւթաղեայ յաշխարհն Կապադովկացւոց։ 25 Եւ մկրտեալ Գրիգոր, զոր մայր եւ հայր նորա Անակշատ Սուրէն կոչէին, տուեալ զնա ի դպրոցս՝ ուսուցանէր ասորի եւ հելլէնացի դպրութիւն եւ լեզու, եւ վարժեալ լինէր աստուածպաշտութեամբ։ 26 Իբրեւ եղեւ երկոտասանամեայ, այր ոմն աստուածապաշտ, որ կոչէր Դաւիթ, ամուսնացուցանէր զնա ընդ դստերն իւրում, որ կոչէր Մարիամ։ 27 Արդ՝ իբրեւ եղեն նորա երկուս որդիք, անուն անդրանկին՝ Վրթանէս եւ կրտսերոյն՝ Ռստակէս, մայրն եմուտ ի վանս կանանց, եւ կրտսերն գնաց զհետ ճգնաւորի միոյ, որ կոչէր Նիկոմաքոս։ 28 Իսկ անդրանիկն մնաց առ դայեկացն եւ յետոյ ամուսնացաւ։    29 Եւ հայրն անցեալ գնաց առ Տրդատ՝ զհաւրն պարտս հատուցանել, եւ մնաց առ նմա մինչեւ նա թագաւորեաց ի տեղի հաւրն իւրոյ։ 30 Եւ վասն ոչ զոհելոյ կռոցն՝ ի մեծամեծ տանջանս մատնեաց զնա, իբրեւ տեղեկացաւ ի քեռոյ աներոյն Գրիգորի, եթէ՝ Դա է որդին Անակայ, որ սպան զհայրն քո զԽոսրով, եւ նորա արկեալ զնա ի Վիրապն ներքին ամս հնգետասան։    31 Եւ յետ հնգետասան ամին դիւագնեալ ամենայն երկիրն Հայոց, եւ ինքն թագաւորն ի մէջ վարազացն երթեալ դադարէր. իսկ ի հրամանէն Աստուծոյ եկեալ հանին զնա նախարարքն իւր։ 32 Եւ նորա ելեալ ժողովեաց զնոսա առ ինքն, եւ զհինգ աւր թողու զնոսա անսուաղ՝ առաջի իւր կալով, լսելով զքարոզութիւն վարդապետութեան նորա։ 33 Այս առաջին պահք եդաւ յաւուրս սրբոյն Գրիգորի, զոր ի Հռոմ Սեղբեստրոս հաւանեցաւ. եւ պահեաց ինքն եւ Կոստանդիանոս թագաւորն եւ ամենայն քաղաքն Եգիպտոսի, զոր եւ Առաջաւորք կոչեմք։ 34 Եւ յորժամ լցան աւուրք պահոց նոցա, թափեցան մորթ վայրենական խոզակերպին Տրդատայ, եւ դիւաբնակ մարմինք նոցա ընկալան զբժշկութիւն։    35 Ապա ձեռն ի գործ արկեալ ուսուցանէր նոցա շինել տունս տէրունականս, եւ ասէ. Պարտ է քահանայս ածել, որ հովուեն զձեզ։ 36 Իսկ հրեշտակ Տեառն հաւանեցոյց զնոսա զինքն լինել նոցա հովիւ։ 37 Զոր յանձն առեալ՝ տայ ի ձեռս նորա իշխանս եւ զաւրս բազումս եւ առաքէ զնոսա յաշխարհն Կապադովկացւոց, ի քաղաքն Կեսարիայ՝ ձեռնադրել ի սրբոյ հայրապետէն Ղեւոնդեայ։ 38 Եւ ելեալ ի Վաղարշապատ քաղաքէ՝ անցանէին ընդ գաւառն Բասենոյ եւ գային յԵրէզն աւան յԵկեղեաց գաւառին, ի կուռսն, զոր ինքն կործանեաց, եւ անտի երթեալք՝ մտին ի Կեսարիայ։ 39 Եւ ձեռնադրեալ ի սրբոյ հայրապետէն Ղեւոնդեայ, մեծաշուք պատուով արարեալ նմա մեծարանս՝ տայ նմա զսուրբ նշխարս Կարապետին Յովհաննու եւ զԱթանագինեայ վկայի։    40 Բայց թէ ով եբեր ի Կեսարիա զնշխարս Կարապետին՝ Յովհաննէս աւետարանիչն։ 41 Մինչ ել նա ի Պատմոս կղզւոջն եւ եկն յԵփեսոս, եւ անտի երթեալ յԵրուսաղէմ, գտեալ զգերեզման նորա՝ ըստ հրամանի տեսչութեանն Աստուծոյ։ 42 Եւ առեալ ի գիշերի զսուրբ մարմինն Կարապետին Յովաննու, եւ ետ ցՊաւղիկարպոս եպիսկոպոսն, որ էր աշակերտ իւր, եւ ետ տանել յԵփեսոս, յեկեղեցին, զոր ինքն շինեաց եւ կոչեաց զանուն նորա Սուրբ Աստուածածին։ 43 Եւ յետ փոխման աւետարանչին, մնաց յԵփեսոս սուրբ նշխարքն Կարապետին, մինչեւ ի ժամանակս Դեկոսի թագաւորի։ 44 Եւ ապա ի ժամանակս նորա նստի յԵփեսոս աշակերտ Որոգիանոսի Փերմեղէոս. եւ անտի հալածեալ՝ եկն ի Կեսարիայ՝ ընդ իւր ունելով զբոլորովին նշխարս սուրբ Կարապետին, բայց միայն ի գլխոյն։ 45 Եւ եդ զնա ի սուրբ Սերիդոնն, ոչ ի ծածուկ, այլ յայտնի, եւ եկաց ի նոյն տեղւոջն մինչեւ ցթագաւորութիւնն Դիոկղետիանոսի։    46 Եւ ի գալ սրբոյն Գրիգորի ձեռնադրել ի հայրապետէն Ղեւոնդէ՝ Կեսարու առաջնորդէ, տեսեալ զնշխարս՝ աղաչեաց տալ նմա մասն Հայոց, բայց նա ոչ էառ յանձն տալ. մինչեւ հրաման ի Տեառնէ առնոյր ի գիշերին։ 47 Վերջնումն բաժանել եւ տալ զկէսն ցնա։ 48 Եւ ի վաղիւն բազում պատերազմունս սկսան շարժել քաղաքացիքն, մինչեւ նախարարքն Հայոց կշռեցին ի հարկէ քաղաքապետին երկոտասան հազար դահեկան. եւ այնպէս առեալ՝ բռնութեամբ ելին ի քաղաքէն։ 49 Մինչ զի խորհուրդ առեալ իշխանն Անգեղ տանն հարկանել զքաղաքն ի գիշերի հրով, զոր իմացեալ հայրապետին՝ համոզեաց զնոսա ի խաղաղութիւն։ 50 Եւ փոխանակ ԲՌ դահեկանին ետ նոցա զնշխարս Աթանագինեայ. եւ հազիւ կարաց արձակել զնոսա հաշտութեամբ եւ սիրով։ 51 Տայր եւ սրբոյն Գրիգորի երկու լուսաւոր ակունս, զոր տուեալ էր նմա Հռովմայ հայրապետն։    52 Ելեալ ի Կեսարիայէ՝ մնայր ժամանակս ինչ ի Սեբաստիայ՝ հաւաքել դասս կրաւնաւորաց. եւ զոմանս վարդապետս կոչէր յԱղէքսանդրիոյ եւ հրաշազան պաշտաւնեայս, յորոց մինն՝ Դիմառիոս, զոր Դունադաշտին եպիսկոպոս կարգեաց։ 53 Նոյնպէս եւ զայլս բազումս յԱսորոց։ 54 Որ եւ զիս իսկ ոչ եթող դառնալ ի Նիւստրիայ՝ հրաժարեալ եղբաւրէն իմմէ Եղիազարու։ 55 Եւ անտի ելեալ՝ անցաք ի Թորդան, եւ անդ թողաք զՍովտրինոս Եփեսացի՝ վարդապետն ամենայն գաւառացն։    56 Եւ մեք ելեալ անտի՝ ընդ Կարին եւ ընդ Հարք կամեցաք ելանել։ 57 Իսկ ոմանք յիշխանացն զգացուցին սրբոյն Գրիգորի, եթէ ի գաւառն Տարաւնոյ երկուս բագինք մնացեալ են, որ դեռ եւս ձաւնեն դիւաց։ 58 Իսկ նորա դէմ եդեալ գայր, զի եւ զայն եւս քանդեսցէ։ 59 Եւ եկեալ յերկիրն Պալունեաց, յաւանն մեծ Գիսանէ, ի քաղաքագեւղն Կուառս՝ ոմանք ի քրմացն անդ հանդիպեցան եւ տեղեկացան յիշխանէն Հաշտենից, եթէ առ վաղիւն կործանելոց են զմեծ աստուածն Գիսանեայ եւ Դեմետրեայ։ 60 Գիշերագնաց եղեալ ի տեղի կռոցն եւ լցին զգանձս ի տունս գետնափորս եւ ինքեանք ազդ արարին յԱշտիշատ ի քուրմս, եթէ՝ Ժողովեցէք զամենայն արս պատերազմողս եւ փութապէս ի վաղիւն հասիք առ մեզ, զի մեծն Գիսանէս ի պատերազմ ելանելոց է ընդ ուրացեալ իշխանսն։ 61 Նոյնպէս եւ զարսն Կուառացն սրեցին դարան գործել ի ցանգս այգեացն, եւ զոմանս յանտառին դարանեցուցին։ 62 Եւ որ գլխաւոր քուրմն էր, անուն Արձան, եւ որդի նորա Դեմետր, առեալ զաւրս, որք ի Կուառայ տանն էին՝ իբրեւ արս չորս հարիւր, եւ ելեալ ի վերայ լերինն, որ հանդէպ Կուառացն էր, մնացին մինչեւ այլ զաւրք ուստեք եկեսցեն նոցա յաւգնականութիւն։    63 Իսկ զաւրքն Հայոց ելեալ ի վաղիւն՝ անցանէին ընդ ստորոտ լերինն Մեղտեայ, զոր աւրինակ սովոր են ասպատակելոյ զաւրք աշխատեալք։ 64 Իսկ սրբոյն Գրիգորի առեալ զիշխանն Արծրունեաց եւ զիշխանն Անձեւացեաց եւ զիշխանն Անգեղ տանն եւ սակաւ ինչ զաւրս իբրեւ արս երեք հարիւր, ելեալ յերրորդ ժամուն ընդ բլուրն, ուր Արձանն էր թագուցեալ, եւ գային յանհոգս եղեալ եւ բնաւ չունէին կասկած։ 65 Եւ իբրեւ մերձ եղեն զառիվայրին յելս, յառաջ մատուցեալ Արձանն եւ Դեմետր, եւ հնչեցուցին զփողսն պատերազմին եւ յանդգնաբար յարձակեցան ի վերայ։ 66 Զոր լուեալ իշխանքն՝ ընդոստեան յոյժ. զի յորժամ լուան երիվարքն զձայն փողոցն, սկսան վրնջել եւ պատերազմ յուզել։    67 Իսկ իշխանն Անգեղ տանն ձայն տուեալ՝ ասէր. Սիւնեաց իշխան, յառաջ մատիր եւ տես, գուցէ զաւրքդ հիւսիւսոյ իշխանին են։ 68 Իսկ նորա երթեալ եւ ոչ կարաց գիտել, թէ ո ոյք են։ 69 Դարձաւ եւ ասէ. Փախո զԳրիգոր յամուրս ուրեք հանդերձ ընկերաւք իւրովք, գուցէ ըմբռնեն զդա եւ մեք ամաւթովք լինիմք ի թագաւորէն։ 70 Եւ դու առաքեա զոք զկնի զաւրաց մերոց, զի դարձեն յետս, քանզի ռազմ է բազում զաւրաց, եւ բազում դրաւշք երեւին փողփողեալք։ 71 Իսկ իշխանն Անգեղ տանն տայ զսուրբն Գրիգոր եւ զպաշտաւնեայս նորա ի ձեռն իշխանին Մոկաց եւ ասէ. Փութացո յամուրն Ողկան, մինչեւ տեսցուք, եթէ զինչ լինիցի։ 72 Եւ ինքն առաքեաց երիս արս գոյժ տալ զաւրուն։    73 Իսկ իշխանն Մոկաց առեալ զԳրիգորիոս՝ դառնայ ընդ զառիվայր բլերն, կամելով իջանել ի Կուառս։ 74 Իսկ արք տեղւոյն սկսան զանցս ճանապարհին պահ ունել. զոր տեսեալ սրբոյն Գրիգորի, թէ մեծ վտանգ է ի տեղւոջն, իջուցեալ զնշխարս մերձ առ աղբեր մի, յայնկոյս ձորոյն, հանդէպ գեղջն՝ դնէր եւ նշանագրեաց զտեղին։ 75 Եւ ծածկեաց Տէր զնշխարսն, եւ ոչ ոք կարաց տեսանել մինչեւ սուրբն Գրիգոր դարձաւ ի տեղին։    76 Իսկ արք գեղջն հետամուտ եղեն մեզ, եւ մեք հեծեալ յիւրաքանչիւր երիվարս՝ փախստական գնացաք յամուրն Ողկան։ 77 Եւ յառաջեալ քան զնոսա՝ մտաք ի ներքս, քանզի ընդդէմ եկին արք տեղւոյն, եւ տեղեկացեալ իշխանէն հիւսիսային եւ մուծին զմեզ ի ներքս։ 78 Իսկ արք գեղջն եկեալ անցին յայնկոյս, ի քաղաքն Կուառս եւ ազդ արարին նոցա զմէնջ, զոր լուեալ՝ յայսկոյս անցին եւ զամրոցն սկսան պաշարել։ 79 Իսկ մեր ի վարանս մտեալ՝ յղեցաք գիշերագնաց զոմն առ իշխանն Անգեղ տանն եւ թղթով ծանուցաք զիրսն։ 80 Իսկ նորա ԴՌ արանց ընտիր սուսերաւորաց առաքեաց, որք ի վաղիւն եկեալ անցին յայնկոյս գետոյն, եւ յետ երից աւուրց պաշարեալ զքաղաքն՝ աւերեցին, եւ զպարիսպն հիմնայատակ արարին եւ շինուածս կործանեցին։ 81 Եւ զմարդիկ քաղաքին բերեալ՝ ի Մեղտի անցուցին։    82 Իսկ իշխանքն իբրեւ լուան, ելին ի վերայ բլերն եւ տեսին զԱրձանն, զի արս չորս հարիւր լոկ թէ աւելի կամ պակաս ունէր ընդ իւրն, վաղվաղակի ի վերայ յարձակեալ քաջ իշխանացն՝ ի փախուստ դարձուցանէին զԱրձանն։ 83 Իսկ այլ զաւրքն Հայոց իբրեւ լուան զձայն գուժին, վաղվաղակի ամենեքեան անդր ի բլուրն հասանէին։ 84 Իսկ Արձանն յառաջ մատուցեալ՝ սկսաւ թշնամանել զիշխանսն Հայոց եւ ասէ. Յառաջ մատիք, ո՜վ դենակորոյսք եւ ուրացողք զհայրենի զաստուածսն եւ թշնամիք բարեփառին Գիսանէի, ոչ գիտէք, զի այսաւր մեծն Գիսանէ ի պատերազմ ելանէ ընդ ձեզ, եւ մատնելոց է զձեզ ի ձեռս մեր, եւ հարկանելոց է զձեզ կուրութեամբ եւ մահուամբ։    85 Իսկ իշխանն Արծրունեաց ի մէջ անցեալ՝ ասէ. Ով, որ խրոխտաս ի վերայ մեր, եթէ վասն աստուածոցն մարտնչիս՝ սուտ ես, եւ եթէ վասն երկրիդ՝ բնաւ իսկ անմիտ ես, զի այս իշխանն է Անգեղ տանն եւ Սիւնեաց տանն. եւ այլք ի պատուաւոր արանց, զոր դուք իսկ ճանաչէք։ 86 Իսկ Դեմետր՝ որդի Արձանին, ասէ. Լուարուք մեզ, իշխանքդ Հայոց, այս քառասուն ամ է, զի ծառայեմք մեծի աստուածոցն եւ գիտեմք զզաւրութիւն նոցա, զի ընդ թշնամիս պաշտաւնէից իւրեանց ինքեանք մարտնչին։ 87 Արդ՝ մեք պատերազմաւ ձեզ ոչ կարեմք ընդդիմանալ, զի այս տուն է թագաւորին Հայոց, եւ դուք՝ իշխանք նորա։ 88 Բայց այս ձեզ յայտնի լիցի, որ թէպէտ եւ մեք ձեզ ոչ կարեմք յաղթել, սակայն լաւ է այսաւր մեռանել ի վերայ մեծի աստուածոցն մերոց, քան զտաճար նոցա ի ձէնջ ապականեալ տեսանեմք. որով եւ զկեանս ատեցաք եւ զմահ սիրեցաք։ 89 Բայց որ իշխանդ ես Անգեղ տան, յառաջ մատիր, զի մենամարտեսցուք ես եւ դու։    90 Յայնժամ ի մէջ անցեալ իշխանն Անգեղ տան եւ Արձանն եւ սկսան անցանել շուրջ զմիմեամբք։ 91 Աճապարեալ Արձանն եւ եհար տիգաւ ի վերայ բարձից նորա եւ կամեցաւ ընկենուլ զնա։ 92 Իսկ իշխանին դարձեալ ի վերայ նորա՝ ասէ. Գիտեա զայս, Արձան, զի տեղւոյս այս Արձան են կոչելոց, զի քեզ արձանանալ պիտի յայսմ վայրի։ 93 Եւ ի վեր ամբարձեալ զձեռն իւր՝ իջուցանէր զսուրն ի վերայ աջոյ թիկանցն եւ ի բաց ձգէր զպարանոցն հանդերձ ձախ թիկամբն եւ ոտամբն, եւ նորա անկեալ՝ յերկիր թաւալէր։ 94 Եւ կուտեցին արձան ի վերայ նորա, եւ կայ ի թաղման ի նմին տեղւոջն, որ դեռ եւս Արձան կոչի անուն լերինն։    95 Եւ մինչ այս այսպէս գործեցաւ, փութանակի եկին հասին զաւրքն քրմաց ի Վիշապ քաղաքէ, եւ արք Պարախոյ եւ արք Մեղտոյ. ամենեքեան առհասարակ անդր հասանէին, եւ այլք՝ յԱստղաւնից եկեալ ընդ նոսա. ընդ ամենայն, որպէս եւ ինքեանք յետոյ ասէին՝ հինգ հազար եւ չորս հարիւր եւ ԾԶ այր։ 96 Իբրեւ հասին ի գլուխ լերինն, ձայն գուժեաց յերկոսեան գունդսն։ 97 Եւ միաւորեալ դասք քրմացն ընդ միմեանս՝ յարձակեցան ի վերայ զաւրացն Հայոց, եւ փախստական արարեալ՝ իջուցինզնոսա զառ ի վայր լերինն ընդ գեղջն կողմանէ։ 98 Իսկ արք այնորիկ քանզի ի դարանամտեալ էին, ընդդէմ եկին մերոց զաւրացն, եւ յերկուց կողմանց ի մէջ առեալ զզաւրս Հայոց՝ սկսան կոտորել։    99 Իսկ իշխանն Անգեղ տանն հերձեալ զքրմացն կողմն եւ անցանէր յետուստ կողմանէ. ուշ բլերն առնէր, զի էին անդ արք հետեւակք, որք զառիվերին կողմանէն էին եւ բազում վնաս արարին վիմաւք երիվարացն։ 100 Իսկ Դեմետր իբրեւ ետես, եթէ իշխանն Անգեղ տանն ի բլուրն ել, թողեալ զայլ զաւրսն՝ ուշ նմա արարեալ։ 101 Նոյնպէս եւ այլ զաւրքն սկսան ձիախաղաց անդր ժողովել։ 102 Իբրեւ ելին ի վերայ բլերն, ճակատեցան դարձեալ առ միմեանս, եւ կային մնային իշխանքն մեր զաւրուն իւրեանց, զի դեռ ամենեքեան չէին ժողովեալ։ 103 Զի ԴՌ դեռ ի Մեղտի զգերիսն ունէին, իսկ ԳՌ անցին ընդ Բասեն եւ ընդ Հարք, իսկ այլքն դեռ ի դաշտի անդ սփռեալ ասպատակէին։    104 Եւ յորժամ ճակատեցան առ միմեանս եւ կամէին խառնել ընդ իրեար, ժամանեաց նոցա երեկոյ, եւ ի նոյն վայրի իջեալ բանակեցան մինչեւ ցառաւաւտն։ 105 Եւ իբրեւ առաւաւտ եղեւ, եկին հասին ի նոյն տեղի մնացեալ որդիք զաւրուն Հայոց։ 106 Եւ այլք ոմանք ի Տիրակատարն քաղաքէ, որպէս թէ արք ԵՃ, եկին յաւգնել քրմացն։ 107 Արդ՝ իբրեւ եկին հարստացան երկոքին կողմանքն, եւ էին վեց հազար ԹՃ ԽԶ քրմացն, իսկ եւթն Ռ եւ ութսուն՝ զաւրք իշխանացն Հայոց, եւ ապա հնչեցուցեալ զփող պատերազմացն եւ դիմեցին իւրաքանչիւր այր ի դէմ առն դիպանաւորի։    108 Զառաջինն յաղթեցին զաւրքն Հայոց քրմացն։ 109 Իսկ ի նոյն ցեղէն Դեմետրեայ իշխանն Հաշտենից, որ էր ընդ զաւրսն Հայոց, հանդերձ ԷՃ արամբք յայնկոյս էանց եւ եղեւ ընդ քրմին Դեմետրեայ։ 110 Եւ սկսաւ արամբք իւրով կռուել ընդ իշխանսն Հայոց։ 111 Իբրեւ տեսին զաւրքն Հայոց զնա, լքան եւ յերկիր կործանեցան, զի այնպիսի էր այրն այն յաղթող եւ հմուտ պատերազմի եւ կորովի, մինչ զի ամենայն իշխանքն Հայոց դողային ի նմանէ։ 112 Եւ յանխնայ սկսաւ արեան ճապաղիս հանել։    113 Եւ ամենայն զաւրքն զաղաղակ բարձին առ իշխանն Սիւնեաց, իսկ իշխանն Սիւնեաց ձայն տուեալ՝ ասէ. Ա՜յ գայլակորիւն, յիշեցեր զբարս հաւր քո եւ ի նոյն շաղաղակերութիւն դարձար։ 114 Իսկ նա ասէ. Ա՜յ արծուոյ ձագ, որ թեւաւքդ ես հպարտացեալ, եթէ անկանիցիս ի շար ականատացս, ես ցուցանեմ քեզ զիմ զաւրութիւնս։ 115 Իսկ իշխանն Սիւնեաց ոչ հանդուրժեաց թշնամանացն, յարձակեալ ի վերայ նորա՝ եհար մրճովն ի վերայ սաղաւարտին։ 116 Եւ կտրեալ զնա ի զաւրացն եւ փախստական արարեալ ընդ յարեւելս կոյս, եւ հանեալ հանդէպ Իննակնեան վայրուցն՝ մղեալ ընկեց յերիվարէն եւ իջեալ՝ դանակաւ կտրեաց զգլուխ նորա։ 117 Եւ զմարմինն գահավէժ արարեալ՝ ասէ. Տեսցեն զքեզ անգեղք եւ ասասցեն, թէ արծուոյ է հարեալ զնապաստակդ. եւ ինքն դարձաւ։ 118 Զոր մինչեւ ցայսաւր Արծուիք կոչեն տեղւոյն։    119 Իսկ իշխանն Արծրունեաց ի մէջ անցեալ՝ կտրեաց զքրմապետն Աշտիշատայ, որոյ անուն կոչէր Մեսակէս, եւ տարաւ փախստական մինչեւ ի գլուխ լերինն ընդ դիտան վայրուցն։ 120 Եւ իբրեւ եհաս նմա, ընդդէմ դարձաւ Մեսակէս եւ եհար զբարձս նորա։ 121 Իսկ նորա ջեռեալ յարենէ խոցուածին՝ աճապարեալ կտրեաց զթիկունս նորա եւ պարանոցաւն ի բաց ընկեց եւ զդի նորա դարահոս արար։ 122 Զոր եւ Մետսակող կոչեն զանուն տեղոյն։    123 Իսկ իշխանն Արջոց փախուցեալ՝ ի նոյն վայրս թագեաւ. զոր տեսեալ իշխանին Արծրունեաց՝ որպէս թէ ընդ չտես արար, եւ գնացեալ մերձեցաւ առ նա եւ յանկարծակի յարձակեցաւ ի վերայ նորա։ 124 Իսկ նորա փախստեան եղեալ ընդ անտառն՝ կտրաւն փայտին դիպեալ ի սիրտն եւ ընդ լերդ նորա էանց, եւ անդէն մեռաւ։ 125 Իսկ նորա առեալ զերկոսին երիվարսն՝ դարձաւ։ 126 Եւ անուանեցաւ տեղին այն Արջուց ձոր։    127 Եւ իբրեւ դարձաւ անտի, եկեալ հանդիպեցաւ, զի Դեմետր եւ իշխանն Անգեղ տան մարտնչէին ընդ միմեանս։ 128 Եւ նորա ի վերայ յարձակեալ՝ կտրեաց զաջ ուսն նորա. եւ ի վայր ընկեց։ 129 Եւ կտրեաց զգլուխ նորա եւ ձգեաց ի մախաղն իւր եւ դարձաւ։ 130 Եւ յարձակեալ ի վերայ զաւրացն, յանխնայ կոտորեալ՝ դիաթաւալ առնէին իբրեւ արս ՌԼԸ եւ զայլսն մերկացուցին։ 131 Եւ ի նոյն պատերազմին եսպան Դեմետր զորդին Մոկաց իշխանին, որ եւ մեծ սուգ եհաս իշխանացն Հայոց։    132 Արդ՝ իբրեւ մեռաւ Դեմետր ի նոյն պատերազմին, հնչեցոյց իշխանն Սիւնեաց զփող պատերազմին ի խաղաղութիւն, եւ լռեցին երկոքին կողմանքն ի կոտորելոյ զմիմեանս։ 133 Իբրեւ տեսին արք տեղոյն, որ քուրմքն էին, աղաչեցին զիշխանսն ի խաղաղութիւն, զի զմեռեալս իւրեանց թաղեսցեն. եւ թոյլ ետուն։ 134 Եւ ժողովեցին զամենայն կոտորեալսն իւրեանց յերկոցունց կողմանցն եւ հատեալ գերեզմանս՝ լցին զնոսա ի ներքս։ 135 Եւ կանգնեցին ի վերայ գերեզմանացն արձանս, եւ գրեցին ի նմա այսպէս.    136 Այս առաջին պատերազմ եղեւ ընդ իրեարս, որ էր յոյժ սաստիկ։ 137 Պատերազմին գլխաւոր՝ Արձան քրմապետն, եւ կայ ընդ նմա ի թաղման Ռ եւ ԼԸ այր։ 138 Եւ զայս պատերազմ արարաք վասն Գիսանէ կռոցն եւ վասն Քրիստոսի։ 139 Զի թէ անցեալ ժամանակս ոք մոռանայ զյիշատակս տեղեացդ, զայս արձան բացեալ ընթերցցին։    140 Զայս գրեցին ասորի եւ հելլենացի եւ յոյն գրով եւ իսմայելացի նշանաւ։ 141 Եւ ինքեանք իջին երեկաւթս առնել յԻննակնեան տեղիսն։ 142 Եւ փութապէս կոչնականս արձակեցին սրբոյն Գրիգորի, եւ ինքեանք մնացին անդէն՝ ոմանք ի դիտանոցն մնալով, եւ այլ զաւրքն՝ ի մարգճակին իջեւանս կալեալ աղբերն անտառին։ 143 Իսկ մեք ի յամրոցէն ելեալ՝ եկաք ընդ նոյն ճանապարհ, ընդ որ փախստական գնացաք։    144 Եւ իբրեւ եկաք ի վայրս գեղջն, մոլորեցաք, քանզի գիշեր էր։ 145 Բայց դեռ գայաք առ ափամբ այգեստանեացն, յանկարծակի ծագեաց լոյս սաստիկ առաւել քան զճառագայթս արեգականն ի նշխարացն, զոր պահեալ էր սրբոյն Գրիգորի։ 146 Եւ այնչափ ծագեաց, մինչեւ ամենայն բնակիչք գեղջն ի դուրս ընթացեալ՝ արք եւ կանայք, ծերք եւ տղայք՝ ի տեսիլն։ 147 Եւ հիացեալք՝ սկսան զղջանալ, եւ նոյն ժամայն բարձեալ տարան զնշխարսն մինչեւ ի մէջ գեղջն։ 148 Եւ պաշտաւն ցնծութեան կատարեալ մինչեւ ցառաւաւտն եւ ի վաղիւն բարձեալ՝ եկաք յԱրձանն եւ ընթերցաք զգիրն։    149 Եւ բազում ժամս արտասուեալ սրբոյն Գրիգորի վասն իզուր կոտորածին եւ ապա առեալ զաջ թեկն սրբոյ Կարապետին՝ տեառնագրեաց զամենայն կողմամբքն գաւառին՝ ասելով. Եղիցի աչք Տեառն ի վերայ երկրիս այսորիկ՝ պահել ի թշնամեաց։ 150 Եւ թէ վասն մեղաց տանջեցան ի Տեառնէ, սակայն թշնամիք մի լիցին երկայնակիցք, այլ չարեաւք սատակեսցին, եւ եթէ մտցեն հերձուածողք աստ, սակայն մի տացէ նոցա բնակիլ յայսմ վայրի։ 151 Աջ սրբոյ Կարապետիս այլ հալածական եւ եղիցին որպէս փոշի առաջի հողմոյ, եւ միանգամայն եղիցի տունս այս շինուած յաւիտենական յազգաց յազգս։    152 Եւ ասացեալ մեր զԱմէնն՝ ձայն դղրդոց եհաս յականջս մեր։ 153 Եւ իբրեւ եկաք իջաք մեք ի տեղիսն Իննակնեան, ընդ առաջ եղեն մեզ իշխանքն Հայոց՝ աւետիս տալով մեզ, եթէ Դեմետր կործանեցաւ։ 154 Եւ իբրեւ եկաք ի տեղին, տեսաք զտեղի կռոցն քանդակեալ, եւ զկուռսն, որ հնգետասան կանգուն էր, ընդ չորս բաժանեալ։ 155 Եւ պաշտաւնեայք կռոցն զաղաղակ բարձեալ՝ ողբային չարաչար։ 156 Որ եւ դեւքն ի լսելիս մարդկան կոծէին՝ ասելով. Վա՜յ մեզ, զի եւ ոսկերք մարդկան մեռելոց հալածեն զմեզ յերկրէս։ 157 Եւ մարդկաւրէն տեսլեամբ որպէս թեւաւորք երեւէին, իսկ ոմանք գնացին ի կողմն Աշտիշատի դիցն։ 158 Իսկ այլք ի դիւացն իբրեւ զպիծակս անհուն բազմութեամբ կամ որպէս զթանձրամած տաղտարափս, այնպէս յարձակեալք ի վերայ բազմութեանն, եւ զքուրմսն առ հասարակ լլկեալ՝ թողին իբրեւ զմեռեալս։    159 Եւ մատուցեալ սուրբն Գրիգոր՝ բժշկեաց զնոսա եւ հրամայեաց կործանել զԳիսանէս, որ էր Լ կանգուն երկայնութիւն եւ երկու կանգուն եւ թզաւ մի լայնութիւնն պղնձի պատկերին։ 160 Իբրեւ մատեան կործանիչքն ի ներքոյ նորա, զոր տեսեալ պաշտաւնէիցն՝ բազում ողբովք ի վերայ յարձակեալք՝ ասէին. Մեռցուք նախ մեք, եւ ապա՝ մեծն Գիսանէս կործանեսցի։ 161 Իսկ զաւրացն ի մէջ առեալ զքուրմսն՝ սպանին արս Զ եւ ապա կործանեցինզդուրս մահուն։ 162 Իսկ դեւքն ձայն բարձեալ՝ ասէին. Թէպէտ եւ դուք զմեզ աստի հալածէք, բայց որք աստ կամին բնակիլ, եւ նոցա մի լիցի հանգիստ։ 163 Բայց չէ հաւատալի. զոր աւրինակ ընդ դրունս քաղաքի զաւրք բազում մտանեն. նոյնպէս եւ այս տեղիս դուռն էր դիւաց։ 164 Զի այնչափ էին դեւքն, ուր էր Գիսանէկուռքն, որպէս ի սանդարամետս անդնդոց։    165 Եւ իբրեւ կործանեցին զաւրքն զկուռսն, սկսաւ սուրբն Գրիգոր հիմն արկանել եկեղեցւոյ։ 166 Եւ վասն զի ոչ գոյր նիւթ պատրաստ, առեալ քարինս անտաշս եւ անկազմս եւ գտեալ կիր ի տանէ կռոցն՝ սկիզբն արարին շինելոյ ի տեղին տաճարին Դեմետրեայ՝ ըստ նորին չափոյ. եւ արար անդ աւուրս երկոտասան։ 167 Եւ կամէր զնշխարս սրբոյ Կարապետին զամենայնն աստ դնել, այլ ոչ էառ հրաման ի Տեառնէ։ 168 Բայց զհասարակն առեալ՝ դնէր ի տապան բրտնեայ. զի հողեղէն է եւ ոչ՝ ոսկեղէն, վասն այնորիկ ոչ արար նմա տապան ոսկեղէն, զի չէ պարտ ոսկով պատել զմեռեալ մարմին մարդկան. եւ եդ զնոյն տապանն ի նոյն պղնձի տապանն։ 169 Եւ եդ անդ զմի ակն պատուական, զոր եբերն Կեսարիայէ, անունն Ղիգրոն։    170 Եւ ոչ եթէ յայտնապէս ումեք դնէր զիրսն, այլ զտեղին ի ծածուկ կազմեալ։ 171 Եւ ի գիշերին առեալ բրիչս՝ ես եւ Աղբիանոս եպիսկոպոս բրեցաք Բ առնաչափս՝ արկեալ ի ներքս խիճս քարանց, եւ եդաք ի նմա զպատուական նշխարս սրբոյ Կարապետին։ 172 Եւ այսոքիկ էին, զոր եդաք. զաջ թեկն մինչեւ ցարմունկն, եւ զձախ ձեռն թիկամբն հանդերձ, եւ զոսկր բարձուց աջակողմանն, եւ այլ մանր ոսկերս ի մարմնոյն։ 173 Իսկ զԱթանագինէին՝ զգլուխն եւ զաջ ձեռն մինչեւ ցգաւտին զամենայն հատեալ ընդ մէջ. եւ զնորայն եդաք ի կաւէ տապան։    174 Զոր թէ ստուգիւ կամիք իմանալ՝ զՊիսիդոն թարգմանիչ ասորի իսկ հարցէք, եւ նա ասէ ձեզ։ 175 Քանզի Կարապետին առ անկեան դրանն Արշակունի, թզաւ մի հեռի գտանես զբեւեռս նշանին՝ ի մտիցն կէս թզաւ բարձր ի գետնոյն։ 176 Եւ յաջմէ եկեղեցւոյն՝ զոր գրեաց սուրբն Գրիգոր ի տախտակ պղնձի եւ եդաւ ի բեմի անդ, թէ՝ Կին ոք մի իշխեսցէ մտանել ընդ դուռն եկեղեցւոյդ, զի մի կոխեսցէ զպատուական նշխարսն եւ անհաշտ թշնամութիւն լիցի Աստուծոյ ընդ նոսա, որք մտանենն եւ ակն արկէն ընդ նա իսկ. զոր եւ ընթերցեալ է զտախտակն Պիսիդոն։ 177 Իսկ Աթանագինէին՝ առ նոյն սեամս, հուպ ընդ ձախակողմ անկիւնին. եւ այսպէս անյայտ կան ի պահեստի։ 178 Զոր թէ գտանել ոք կամի՝ բեւեռացն նշանաւք չիք հնար, թէեւ քառասուն կանգուն փորիցեն, զի պատճառ իրացն այս եղեւ։    179 Յորժամ պահեցաք զնշխարս սրբոյն, երիցս անգամ ծունր կրկնեալ սրբոյն Գրիգորի մեաւք հանդերձ եւ յարուցեալ՝ տարածեաց զձեռս իւր յարեւելս եւ ասէ.    180 Աստուած աստուծոց եւ Տէր տէրանց, որ կատարես զկամս երկիւղածաց քոց եւ ոչ անտես առնես զաղաչանս այնոցիկ, որ խնդրեն ի քէն։ 181 Դու, Տէր, որ պահեցեր զսա եւ ածեր մինչեւ ի տեղիս յայս, ձգեա զաջ քո ի վերայ տապանաց սոցա եւ կնքեա անվթար զաւրութեամբ քով զոսկերս սոցա։ 182 Զի մի ոք կարասցէ հանել զսոսա աստի եւ գտանել մինչեւ յաւր կատարածի աշխարհի եւ նորոգման սոցա եւ ամենայն սրբոց։ 183 Թէպէտ եւ ի սրբոց ոք ջանայցէ հանել, աղաչեմ, մի լուիցես աղաւթից նոցա։ 184 Այլ որք յուսով եւ հաւատով խնդրեսցեն զբժշկութիւն սրբոյ Կարապետիս, բժշկեսցես զնոսա։ 185 Բայց միայն՝ թէ կամք քո իցեն թողուլ զնոսա ի ցաւս իւրեանց, զի տանջեալ մարմնով՝ ապրեսցին հոգով ի հանդերձեալ դատաստանին։ 186 Իսկ զդասս պաշտաւնէից սորա պահեա, որ զգուշութեամբ պահեն ծառայեն քեզ եւ սրբութեամբ ի սուրբ եկեղեցւոջս։ 187 Զի դու միայն ես կարող յամենայնի, եւ քեզ՝ փա՜ռք յաւիտեանս։    188 Եւ մեր ասացեալ զԱմէնն՝ եկն ձայն յերկնից, որ ասէր. Եղիցի քեզ՝ որպէս եւ կամիս, եւ մի ոք գիտասցէ զդոսա հանելոյ պատճառաւ։ 189 Եւ որք ծառայեն ինձ սուրբ եւ անարատ վարուք ի տեղւոջդ, մասնակից լիցին դոցին բարեացն։ 190 Եւ շարժեալ ծածկեցաւ տեղին։    191 Իսկ ի վաղիւն ածեալ առաջի Սիւնեաց իշխանին քուրմն մի, աղաչէին՝ զծածկեալ տեղիս գանձուցն ցուցանել եւ զդրունս գետնափոր տանն։ 192 Եւ ոչ ասաց, այլ մեռաւ ի նոյն կախաղանին, եւ ոչ եղեւ հնար գտանել։ 193 Թէպէտ եւ կարծէին ընդ հիմամբքն եկեղեցւոյն լինել, ուր Դեմետրեայ տաճարն էր, քանզի հիմն եկեղեցւոյն եդաւ ի նոյն տեղիս, նոյն չափովն լայնութիւնն եւ երկայնութիւնն, բայց միայն՝ զի նոքա յարեւմուտս երկրպագէին։ 194 Նոյնպէս քննէին եւ զտաճարն Գիսանէին ի վեր բերել, որ էր առ Յորդ աղբերն, յարեւելից կուսէ, որպէս երկուս քայլս մարդոյ հեռի գոլով. եւ ոչ գտին։    195 Եւ իբրեւ լցան նոցա անդ ինն աւր, երթեալ իշխանն Սիւնեաց յաւանն Կուառս, հաւանեցոյց զզաւրս գեղջն գալ ի մկրտութիւն, որք յանձն առին եւ եկին ընդ նմա։ 196 Եւ առեալ սրբոյն Գրիգորի՝ իջուցանէ զնոսա ի ձորն Այծսանայ եւ մկրտեաց զնոսա, որ էր յարեւելից կուսէ հանդէպ Կաճկաւնից՝ Աստղաւնից բերդին։ 197 Եւ մկրտեաց զնոսա քրիստոսազարդ աւծմամբն՝ առնելով հաւատացեալս Սուրբ Երրորդութեանն։ 198 Եւ երեւեցոյց Տէր լոյս մեծ ի սեան հրեղէնի ի վերայ մկրտելոցն. եւ կացեալ երիս ժամս լոյսն ի վերայ սխրալի քահանայագործութեանն եւ անդէն ծածկեցաւ ի տեսողացն։ 199 Եւ որք մկրտեցան, էին ԵՌ։    200 Եւ առեալ ածէ զնոսա ի տերունեան տաճարն։ 201 Եւ տաւն սրբոյ Կարապետին տայր կատարել ի նոյն աւրն, որ հանդիպեցաւ ի Նաւասարդի մինն։ 202 Եւ տուեալ զնոսա ի ձեռս քահանայիցն՝ ետ տանել ի գիւղս իւրեանց։ 203 Եւ հրամայեաց քահանայիցն նշան փայտեայ կանգնել ի տեղին, ուր զնշխարսն եգիտ, եւ ի մէջ գեղջն, եւ զկանայս նմանապէս մկրտել։    204 Իբրեւ եղեւ այս ամենայն, ժողովել տայր սուրբն Գրիգոր զմանկունս քրմացն եւ զպաշտաւնեայս կռոցն, եւ աղաչէր զնոսա դառնալ առ Տէր Աստուած եւ առնուլ պարգեւս իշխանացն եւ թագաւորէ։ 205 Իսկ նոքա ոչ առնուին յանձն, այլ ասէին ընդ իշխանսն. Զայս բանս ի միտ առէք, որ թէ ապրիմք՝ փոխարէնս հատուցանեմք ձեզ, եւ թէ մեռանիմք՝ աստուածքն հատուցանեն զվրէժ մեր։ 206 Եւ լուեալ զայս իշխանն Անգեղ տանն՝ հրամայեաց գերծել զգէսս նոցա եւ խաղացուցանել զնոսա զաւրացն ի Փայտակարան քաղաքն, ի տուն բանտին՝ արս ՆԼԸ։    207 Եւ յոյժ զարմանալի էր տեսիլ նոցա, քանզի սեւք էին եւ գիսաւորք եւ զազրատեսակք, զի ցեղով ի Հնդկաց էին։ 208 Զի եւ կռոցն պատճառ, որ յայսմ վայրի էր շինեալ, այս է. Դեմետր եւ Գիսանէ իշխանք էին Հնդկաց եւ եղբարք։ 209 Դաւ իմն խորհեալ նոցա Դինասքեայ արքային իւրեանց, զոր իրազեկ եղեալ արքային՝ առաքէ զաւր զհետ նոցա՝ կամ սպանանել, կամ յերկրէն հալածական առնել։ 210 Իսկ նոցա լեալ մարդապուր՝ անկան առ թագաւորն Վաղարշակ, եւ նա ետ նոցա զգաւառն Տարաւնոյ յիշխանութեամբ։ 211 Զոր եւ ինքեանք շինեցին քաղաք եւ կոչեցին զանուն նորա Վիշապ։ 212 Որք եկին յԱշտիշատ՝ եւ կանգնեցին զկուռսն զայնոսիկ յանուն կռոցն, զոր ի Հնդիկս պաշտէին։    213 Եւ յետ հնգետասան ամի սպան թագաւորն զերկոսին եղբարսն, ոչ գիտեմ՝ վասն էր, եւ ետ զիշխանութիւնն երից որդւոց նոցա՝ Կուառայ եւ Մեղտէս եւ Հոռեն։ 214 Իսկ Կուառ շինեաց զաւան Կուառս, եւ վասն անուան նորա կոչեցաւ Կուառս։ 215 Իսկ Մեղտէս շինեաց ի դաշտի անդ իւր աւան եւ կոչեաց զանուն նորա Մեղտի։ 216 Իսկ Հոռեան շինեաց իւր աւան ի գաւառն Պալունեաց եւ կոչեաց զանուն նորա Հոռեանս։    217 Եւ յետ ժամանակի խորհուրդ ի մէջ առեալ Կուառ եւ Մեղտէս եւ Հոռեան, ելեալք ի լեառն Քարքեայ եւ գտին զայն տեղին բարեհամ եւ գեղեցիկ, զի ընդարձակութիւն էր որսոց եւ հովասուն, խոտոյ եւ փայտի՝ առատաձեռն։ 218 Եւ շինեցին անդ դաստակերտս եւ կանգնեցին կուռս երկուս, զմինն՝ յանուն Գիսանեայ, եւ զմինն՝ յանուն Դեմետրեայ։ 219 Եւ ետուն նոցա ի սպասաւորութիւն զազգս իւրեանց։    220 Գիսանէս զի գիսաւոր էր, վասն այնորիկ եւ նորա պաշտաւնեայքն գէսք էին թողեալ։ 221 Զոր հրամայեաց իշխանն կտրել, զի ազգն այն, յորժամ ի Քրիստոս դարձան, չէին կատարեալ ի հաւատսն, եւ զհարցն իւրեանց չիշխէին յայտնի ունել, այլ խաբէութեամբ զայս հնարեցան՝ ծամ միայն թողուլ ի գլուխ մանկանցն, զի զայն տեսեալ՝ յիշեսցեն զպաշտաւն պղծութեան իւրեանց։ 222 Զոր եւ աղաչեմ զձեզ՝ զգոյշ կացէք, զի մի սերմանեսցի այս ի ձերում երկիրդ, եւ մի լինիջիք ընդ անիծիւք։ 223 Այլ մեք յառաջինն դարձցուք ի կարգս եւ ի բանս։    224 Իբրեւ հիմնարկեաց սուրբն Գրիգոր զեկեղեցին եւ եդ անդ զնշխարսն եւ կանգնեաց անդ փայտեայ նշան տէրունական խաչին ի դուռն եկեղեցւոյն եւ ի տեղի կռոցն Գիսանեայ, եւ եթող անդ պաշտաւնեայս եկեղեցոյն զԱնտոն եւ զԿրաւնիդէս։ 225 Եւ զԵպիփան հայր հաստատեաց վանաց ընդ ձեռամբ իւրով, եւ եթող ի տեղւոջն արս կրաւնաւորս ԽԳ եւ երկոտասան դաստակերտս ետ նմա, զի տեղեացն ծառայեսցեն։ 226 Յորոց մինն՝ Կուառս, եւ Մեղտի, եւ Պարեխ, որ է Բրեխ, եւ Խորտում, որ է Տում, եւ Խորնի, եւ զԿիտեղք, որ է Կեղս, եւ զԲազրում, որ է Բազում, քանզի աւանք են սոքա մեծամեծք, որպէս կայ ի գրի յիշխանացն Մամիկոնենիցն։ 227 Քանզի Կուառս ունէր երդահամարս ԳՌ եւ երկոտասան, իսկ հեծելոց՝ Ռ եւ Շ, եւ հետեւակս՝ ԲՌ եւ Մ։ 228 Եւ Մեղտի ունէր երդս ԲՌ եւ ութսուն, եւ հեծեալս՝ ԸՃ, եւ հետեւակս՝ ՌԼ։ 229 Եւ Խրտում՝ ծուխս Ջ, եւ հեծեալս՝ Ն։ 230 Եւ Խրտնի՝ երդս ՌՋ եւ Զ, եւ հեծեալս՝ Է հարիւր, եւ հետեւակս՝ Ռ եւ Է։ 231 Իսկ Պարեխ՝ երդս Ռ եւ Ո եւ Ձ, եւ հեծեալս՝ ՌԼ, եւ հետեւակս՝ Ն։ 232 Իսկ Կետեղք՝ երդս Ռ եւ Ո, եւ հեծեալս՝ ԸՃ, եւ հետեւակս՝ Ո։ 233 Իսկ Բազրում, որ թարգմանի Բազմաց կայեանս՝ երդս Վ եւ Մ, եւ հեծեալս՝ Ռ եւ Խ, եւ աղեղնաւորս՝ Պ եւ Խ, եւ տիգաւորս՝ Ո եւ Ձ, եւ պարսաւորս՝ Մ եւ Ձ։ 234 Եւ ընդարձակեալ ունէին սոքա իւրեանց խաշանց արաւտականս զգաւառն Հաշտենից։    235 Արդ՝ այս աւանգեաւղքս որք ի բնէ տուեալ էին կռոցն ի ծառայութիւն, զոր եւ իշխանքն դարձեալ հաստատեցին ի սէր եկեղեցոյն. Յ ամս Լ եւ ը[ե]թ զայս այսպէս կարգեալ է սրբոյն Գրիգորի։    236 Արդ՝ յետ երկոտասան աւուր երթեալ իջան ամենայն զաւրքն ի Մեղտի եւ անդ երեկաւթս արարեալ։ 237 Եւ ի մէջ գիշերին եկն այր մի եւ գոյժ արկ, եթէ արք հիւսիսոյ գան ի վերայ մեր։ 238 Իսկ մեք դէմ եդեալ՝ կամէաք անցանել յայն կոյս գետոյն, յամրոց մի՝ կոչեցեալ Հովեանս։ 239 Եւ իշխանքն անցեալ գնացին մինչեւ ի դուռն Մուշ քաղաքին եւ տեղեկացեալ, զի ոչ ինչ գոյր։ 240  Եւ ապա դարձան եւ եկին ընդ յառաջ մեր, եւ դարձուցեալ զմեզ յեզերացն Արածանոյ, ոմանք անցեալ՝ մտին ի քաղաքն յառաջագոյն, եւ ոմանք ընդ մեզ երթային։    241 Իբրեւ հեռացաք ի գետոյն իբր ձիոյ արշաւանաւք երկու կամ երեք եւ իբրեւ մերձեցաք առ փոքր ձորակին եւ կամէաք անցանել միաբան եւ գնալ ի տեղի մեհենին, քանզի անդ իսկ էր խորհեալ դնել զմնացեալ նշխարսն, ապա ջորիք կառացն յայն կոյս ձորոյն ոչ կարացին անցանել եւ նստան։ 242 Ապա հրեշտակ Տեառն յայտնեալ՝ արգել զԳրիգորիոս եւ ասէ. Հաճեցաւ Տէր յանպատշաճ տեղւոջ դնել զդոսա։ 243 Եւ այն՝ վասն ցուցանելոյ ի հեռագոյն տեղեաց անտի զզաւրութիւնն Աստուծոյ, զոր տեսեալ մարդկան՝ հաւատասցեն սքանչելեացն. քան զայս այլ պատճառս ի սրբոյն Գրիգորէ ոչ լուաք։    244 Եւ անդ ձեռն ի գործ արկաք շինուածի եկեղեցոյն, եւ նոյն աւրինակաւ ի գիշերի կազմեցաք զտեղ նշխարացն եւ եդաք ի քարէ տապան՝ առանձին զերկուց վկայիցն, մերձ առ դուռն եկեղեցւոյն, յաջակողմն։ 245 Եւ զմիւս եւս զակնն լուսաւոր դնէր ի նոյն տապանին յաղագս միշտ լուսոյ նորա, զոր ունէր։ 246 Բայց զորս եդն, այս են. զԱթանագինէին՝ զհասարակն, եւ զԿարապետին՝ զոսկերս բարձուցն ձախոյ, եւ զերկու սրունսն եւ զմասն ինչ յոսկերաց ողինն։ 247 Եւ զայլն ի Կեսարիա առին իւրեանց մասն՝ զերկուս ոտսն եւ զձախ բոյթն։    248 Իբրեւ եդաք ի ներս զնշխարսն նոյնչափ խորութեամբ, որպէս յԻննակնեան տեղին, եւ ծունր եդեալ զնոյն աղաւթս մատոյց եւ զաղաչանս առ Աստուած, զի մի ոք յանդգնեսցի առ ի հանելոյ զնշխարսն։ 249 Եւ նոյնպէս եկն ձայն յերկնից, թէ՝ Զոր ինչ խնդրեսցես՝ եղիցի, եւ ոչ ոք կարէ գտանել զդոսա։ 250 Եւ զայս ասացեալ՝ խաղաղացաւ տեղին ի մէնջ եւ յայտնի է նշանաւ բեւեռով եւ փափագողացն իրքն։    251 Արդ՝ որ զկնի զայսորիկ՝ զայն թողաք այլոյ պատմագրի, մինչեւ դարձեալ կրկին դառնայ պատմութիւնս ի Տարաւն։ 252 Զի որպէս զայլ տեղեաց չեմ ինչ գրեալ ի թղթի, նոյնպէս եւ այլք զիմս [չ]յիշեն (զի թագաւորաց ժամանակագիրք են) այս պատճէն, այն է՝ առաջին Արձանին պատերազմին եւ որ ինչ գործեցաւ յաւուրս իմ։        [Դ] ՊԱՏՃԷՆ ԵՐԿՐՈՐԴ ՊԱՏԵՐԱԶՄԻՆ, ՈՐ ՅԱՐՁԱՆՆ ԵՂԵՒ     1 Ի ժամանակսն յայնոսիկ լուր եհաս ի դուռն արքայի, թէ Կոստանդիանոս կայսրն հաւատաց յԱստուած եւ դադարեցոյց զհալածումն եկեղեցեաց՝ քաջութեամբ կալեալ զթագաւորութիւնն։ 2 Ապա խորհուրդ ի մէջ առեալ՝ գնալ ի դուռն կայսեր վասն դնելոյ դաշինս խաղաղութեան ի միջի իւրեանց։ 3 Եկին հասին ի գաւառն Ապահունեաց, ի քաղաքագեղն Մանծկերտ։    4 Արքայն հիւսիսոյ զաւրս գումարեալ՝ եկն ի վերայ իշխանին Վրաց։ 5 Եւ զնա փախստական արարեալ՝ բերին մինչեւ ի Կարնոյ քաղաք, եւ զերկիրն գերի վարեալ՝ տարան ոգիս քառասուն եւ երկու հազար։ 6 Իբրեւ եհաս պատգամաւորն Վրաց առ թագաւորն Տրդատ եւ խնդրեալ իւր զաւր յաւգնականութիւն, զի մի տացէ զերկիրնտանել, եւ թագաւորն տուեալ ԼՌ արանց ի ձեռն իշխանին Ապահունեաց եւ առաքեաց յաւգնութիւն նմա։ 7 Եւ երթեալ՝ ամսաւրեայ ժամանակս յամեցին եւ սակաւ մի գերութիւն դարձուցին եւ երեք իշխան ըմբռնեցին եւ ածին։ 8 Եւ կողմնապահ թողեալ երկրին՝ ինքեանք դարձան առ թագաւորն։    9 Իսկ իմ աղաչեալ զսուրբն Գրիգոր՝ գնալ ի վանսն իմ, զոր ինքն հիմնարկեաց յանուն Կարապետին, զի կայր լոկ միայն հիմնարկեալ, զոր թագաւորն իսկ յանձին կալեալ՝ գալ ի տեսութիւն տեղեացն, զոր հիմնարկեաց։ 10 Եւ ելեալ ի դաշտիցն տեղեացն՝ թագաւորն ընդ լեռնակողմն գնայր։ 11 Քանզի ոմանք տեսեալ զզաւրսն Յունաց՝ համբաւեցին, թէ իշխանքն հիւսիսոյ թագաւորին ծանր զաւրաւք գան ի վերայ (քանզի Տրդատ բազում գաւառս եւ քաղաքս էր զնոցա քանդեալ եւ վաթսուն հազար արս ի գերութիւն իջուցեալ ի Դուին), իբրեւ տեղեկացաւ, եթէ Յունաց զաւրքն էին, դարձաւ ի գաւառն Հաշտենից։ 12 Եւ եկն բանակեցաւ ի գլուխ Արձանին վասն ընդարձակութեան վայրուցն։    13 Իբրեւ եկաք ի տեղին Իննակնեան հանդերձ թագաւորաւն, խնդիր արարաք Անտոնի եւ Կրաւնիդեայ։ 14 Իսկ պաշտաւնեայքն ասեն. Այս ամ մի է, սակաւ ինչ պակաս, մեք զնոսա չեմք տեսեալ։ 15 Եւ տրտմեցաւ յոյժթագաւորն, զի ի վաղնջուց ցանկայր տեսանել զնոսա։ 16 Իսկ սուրբն Գրիգոր առաքեաց խնդրակս՝ զԱղբիանոս եպիսկոպոս հանդերձ երկու սարկաւագաւք պատուէր տուեալ նոցա, եթէ՝ Ընդ առաւաւտն ելանեն յանտառէն ի բլուրս ուրեք, եւ դու անդ կաց զգուշութեամբ, զի մի զքեզ տեսցեն եւ փախիցեն։    17 Եւ յաւուրս Դ ոչ կարացին գտանել։ 18 Եւ լուսանալ հինգերորդ առաւաւտուն՝ լուեալ զձայն սաղմոսերգութեան նոցա, զի գային յանտառէն, յարեւմտից կուսէ, ի քաղցրահամ յաղբերէն։ 19 Եւ եկեալ ի բլուրն արեւելեան, ի տեղիս արարոցն Դեմետրեայ, զոր կոչեմք Արեւոց բլուր, զի անդ իսկ էին դարափոսք խուցք նոցա ի կողմանէ արեւելից։    20 Եւ իբրեւ մերձեցան ի վերայ աղբերն, սկսան ասել. Լսելի արա ինձ, Տէր, առաւաւտուց զողորմութիւնս քո։ 21 Իսկ Աղբիանոս ասէ. Հոգի քո բարի առաջնորդեսցէ ինձ։ 22 Եւ աղաւթեալ անդ՝ ասէ Անտոն ցԱղբիանոս. Բարի եկիր, ճանապարհորդ խաղաղութեան։ 23 Եւ նա ասէ. Բարւոք գտաք զձեզ, աւթեւանք Հոգւոյն Սրբոյ եւ ճրագք լուսոյ։ 24 Այլ՝ աւետիք ձեզ, զի սուրբն Գրիգոր եւ Տրդատ թագաւորն ի բնակութիւնս ձեր եկեալ են եւ յոյժ խնդրեն զձեզ։ 25 Իսկ նոքա ասեն. Եւ ձեզ՝ աւետիք, զի սատանայ կործանեցաւ, եւ Աստուած այսաւր կրկին ուրախութեամբ լցեալ՝ զՀոգին Սուրբ առաքեաց ի վերայ աշխարհիս Հայոց եւ նոյն ժամայն լցոյց զարարածս իջմամբ Սուրբ Հոգոյն։ 26 Եւ կոչեցաւ տեղին այն Աւետեաց բլուր։    27 Եւ առաքեաց Աղբիանոս առ մեզ զերկու սարկաւագսն աւետաւորս, զոր լուեալ մեր՝ յոյժ ուրախ եղաք։ 28 Եւ դարձեալ զնոյն սարկաւագսն առաքեաց սուրբն Գրիգոր աւետաւորս առ թագաւորն, ի ստորոտ Արձանին, զոր յոյժ ուրախացեալ խնդացեալ՝ եկն ի վանսն հանդերձ գլխաւոր իշխանաւք։ 29 Իսկ զտեղին, ուր զաւետիսն ետուն, հրամայեաց վէմս ժողովել բլրաձեւ եւ կանգնեաց անդ նշան խաչի, զոր եւ կոչեմք Աւետեաց խաչ։    30 Եւ առեալ սրբոյն Գրիգորի զդասս պաշտաւնէիցն եւ զնշան տէրունական խաչին, հանդերձ ջահիւք եւ անուշահոտութեամբ խնկոց եւ պաշտմամբք, որ եւ ձայն ուրախութեան պաշտմանն զանտառս հնչեցուցանէր, եւ մերձեալ ի բլուրն՝ ընդ յառաջ եղեն մեզ, եւ միաբան ի բլուրն ելեալ՝ աղաւթեցաք։ 31 Եւ յետ ողջունին ասէ սուրբն Գրիգոր. Բարւոք գտաք զձեզ, առաւաւտ խաղաղութեան։ 32 Իսկ նոքա ասեն. Բարի եկիր, արուսեակ արդարութեան, որ զտիեզերս լուսաւորեցեր, մշակ առանց ամաւթոյ եւ աշտանակ բարձրագոյն, քան զերկինս։ 33 Եւ բազում անգամ համբուրեալ զմիմեանս եւ առեալ զնոսա՝ գայեաք յեկեղեցին, զի ոչ էր բլուրն հեռի ի տեղեաց, այլ սակաւ մի ի բացեայ էր, ի հիւսիսոյ կողմանէ, եւ ինքն հայի ընդ յարեւելս, բարեհամ եւ դիտանոց, երեւակ բազում վայրուց։    34 Իբրեւ ածաք զնոսա առ թագաւորն, եւ բազում ժամս արտասուէր թագաւորն եւ հայցէր աւրհնիլ ի նոցանէ։ 35 Եւ յարուցեալ համբուրեաց զնոսա, եւ նստան առաջի վկայարանին, եւ նոքա բազում վարդապետութեամբ խաւսէին ընդ նոսա եւ ուսուցանէին զսրբութեան կրաւնս։ 36 Եւ կացեալ անդ աւուրս հնգետասան՝ թագաւորն ի նոյն տեղիկանգնէր զտէրունեան նշան՝ մեծանդամ քարակոփ, ի տեղի տաճարին, ուր Գիսանէսն էր, առաջի աղբերն, ուր զբժշկութիւնսն կատարէր։    37 Եւ յորժամ կանգնեաց զսուրբ խաչն՝ տաւն ուրախութեան կատարեցին։ 38 Եւ ամենայն բազմութիւն ժողովրդոցն, որք կուտեցան ի տեղեաց տեղեաց, եւ եղեն թուով արք ՃՌՆԾ՝ թող զզաւրս թագաւորին եւ զպաշտաւնեայս սրբոյն Գրիգորի։ 39 Քանզի թագաւորն հրամայեաց թուել եւ զթիւն ի բուն խաչին ետ գրել, զի լիցի վկայ ազգաց անցելոց յետ ժամանակաց։    40 Եւ իբրեւ կատարեաց զպաշտաւն աւուրն, եկին հասին զաւրքն, որ ի Վիրս էին, առ թագաւորն եւ ածին ընդ ինքեանս երեք իշխանս եւ Ն այր ընտիր։ 41 Զոր տեսեալ թագաւորին՝ ուրախ եղեւ յոյժ եւ գոհացաւ զԱստուծոյ, որ ետ ի ձեռս նորա զթշնամիս իւր, եւ առեալ զնոսա՝ արձակեաց կապեալս յամուրն Ողկան։    42 Եւ ինքեանք յառաջեալ գնացին. բազում աւուրց աւթեւանաւք զանց առնէին մինչեւ հասին ի Հռոմ քաղաք։ 43 Եւ անդ կացեալ սակաւ աւուրս եւ դարձան մեծաշուք պատուով եւ բազում ուրախութեամբ։ 44 Գային հասանէին յԵկեղեաց գաւառն, ի Թիլն աւան։ 45 Եւ յետ երից աւուրց ելեալ անտի՝ գային ընդ գաւառն Պալունեաց եւ երկուս աւուրս մնացին ի մեծ աւանն Հոռեանս։ 46 Եւ անտի ելին եկին ի գեւղն Կուառս, եւ քանզի աշխատեալք էին, հանգիստ առնէին այն աւր։    47 Արդ՝ յորժամ գնացին զաւրքն ի Վիրսն եւ դարձուցին զգերիսն եւ զերիս իշխանսն եդին յՈղկան, զորս ածին ընդ իւրեանս կապեալս, եւ կողմապահ թողին զիշխանն Աղձնեաց չորեք հազար արամբք։ 48 Իսկ նորա կաշառեալ ի թագաւորէն հիւսիսոյ, առեալ ի նմանէ ԿՌ դահեկան, եւ գնաց ինքն յերկիրն Ապահունեաց։ 49 Զի ամենայն ջան նենգութեանն վասն թագաւորին ունելոյ էր, զոր ոչ իմացաւ Տրդատ վասն թշնամանացն։ 50 Եւ նա զորս փախստականս ըմբռնէր, կապել տայր եւ ի բանակն արկանել, եւ այնչափ հմտութեամբ եկեալ եւ դիտակաւք, որ եւ զթագաւորն ի նեղուց տեղ թակարդեալ։ 51 Բայց առ թագաւորն Տրդատ զաւրք, որ կային, ԼՌ միայն էին, եւ այլն ամենայն երթեալ էին ի Մուշն աւան։    52 Արդ՝ ի հասարակել գիշերոյն, մինչ մեք զպաշտաւնն մատուցանէաք առաջի սուրբ խաչին, զոր կանգնեաց իշխանն Սիւնեաց հրամանաւ սրբոյն Գրիգորի, զի մինչ Տրդատ զԻննակնեան խաչն կանգնեաց, իշխանն Անգեղ տանն զՀոռենիցն կանգնեաց, եւ Սիւնեացն՝ զԿուառացն, իսկ սուրբն Գրիգոր երթեալ զխաչն աւրհնել, եւ յերկու աւանսն հիմն եկեղեցւոյ արկանէր, արդ՝ ի նոյն աւանին, ի գիշերին պաշտմանն, յորժամ զաւրհնութիւն երից մանկանցն կատարէաք, եւ թագաւորն առ մեզ էր ամենայն իշխանաւքն ի յաղաւթել, յանկարծակի ձայն ահեղ իբրեւ զամպոյ, որ յոյժ դղրդէ, եկն եհաս ի վերայ մեր։ 53 Զի զսարին կողմ գեղջն պաշարեաց հետեւակն եւ զներքինն՝ հեծեալքն։ 54 Եւ սկսան հնչեցուցանել զփող պատերազմացն, եւ թնդիւն սաստիկ շուրջանակի եւ զձիոցն վրնջիւնսն էր լսել։    55 Եւ սկսան իշխանքն մեր ելանել ընդդէմ նոցա ի պատերազմ, քանզի միջաւրեայ էր լուսինն։ 56 Բայց ի պատերազմէն արգել զնոսա Տրդատ։ 57 Այս, ասէ, գիշեր է, եւ մեք ոչ գիտեմք զչափ զաւրուն, թէ որչափ է համար զաւրուդ։ 58 Այլ եթէ իմաստութեամբ կամիք առնել, ելէք ԶՌ ընդ մէջ այգեստանեացդ, ի գլուխ Արձանին թագիք մինչեւ ցառաւաւտն, եւ ԴՌ՝ ի Հաշտենից կողմանդ, եւ ԴՌ՝ ընդ մէջ նոցա անցեալ՝ գնասցեն այգեստանաւքն ի վերին գահն եւ մեզ ուշ կալցեն։ 59 Բայց տեսէք, զի մի զձեզ տեսցեն եւ նենգութեամբ ի փախուստ դարձցին, եւ ի մէջ առեալ՝ վտանգեսջիք։ 60 Եւ բաժանեալ՝ արձակեաց, որպէս խորհեցաւ։ 61 Բայց թագաւորն եւ Գրիգոր մեաւք հանդերձ ի փոքր ամրոցին կայաք եւ աղաւթէաք։    62 Եւ մի ոմն ի զաւրացն Սիւնեաց ըմբռնեաց պատանի մի ի զաւրացն հիւսիսականաց եւ ած առ թագաւորն։ 63 Եւ իբրեւ տեղեկացաւ, եթէ՝ Ի քո իշխանացդ է իրքդ, եւ այս է թագաւորն հիւսիսոյ Գեդռեհոն, եւ վասն ունելոյ զքեզ եկեալ է ԾԸ հազարաւ, եւ հրամայեաց զաւրացն պատրաստել զյետին աւուրն մահու պատերազմ։    64 Եւ իբրեւ առաւաւտ եղեւ, զաւրն սկսան կազմել փողոցս թագաւորին, զի յԱրձանն ելցէ։ 65 Իսկ թագաւորն հիւսիսոյ հրամայեաց զաւրացն ունել զառաջս ԶՌ արանց եւ արգելուլ զթագաւորն Տրդատ, որոց եկեալ յառաջսն՝ արգելուին զնա ի գլուխ Արձանին, եւ զբազում ժամս ոչ կարաց անցանել ի վեր։ 66 Զոր տեսեալ սրբոյն Գրիգորի, յարտասուս եղեալ եւ ձայն բարձեալ՝ ասէ. Մկրտիչ եւ Կարապետ Քրիստոսի, տես զինչ գործենեւ հասիր յաւգնութիւն։ 67 Եւ արա զայս աւրս նշանաւոր յազգս։ 68 Եւ առեալ զնշխարս առաքելոցն, զոր բերեալ էր ի Հռոմայեցւոցն, տեառնագրեաց ի վերայ թշնամեացն։    69 Եւ առ ժամայն ոյժ տուեալ Տրդատայ, քաջառնաբար ձայն բարձեալ՝ յաւգնութիւն կարդաց զսուրբ Կարապետն եւ կտրեաց զռազմ առաջապահիցն եւ ել ի գլուխ բլերն։ 70 Եւ որք ի գիշերին թագուցեալ էին, յարուցեալ՝ ի մէջ առին զայն զաւրն, եւ փախստական արարեալ՝ իջուցին զնոսա ընդ հարաւակողմն յանտառն, եւ որպէս ի թակարթ արկեալ, սուր ի վերայ եդեալ՝ յանխնայ կոտորեցին։ 71 Եւ անուանեցաւ տեղին այն Թակարդս։    72 Իսկ զաւրքն հիւսիսոյ որպէս դիպող ժամանակս գտեալ՝ յարձակեցան ի վերայ գեղջն (եւ դեռ հանէին զմեզ յամրոցէն), զոր տեսեալ ԴՌ արանցն, որ ի գեղջն կային, յարձակեալ ի վերայ՝ փախստական արարին զնոսա ի ներքոյ գեղջն։ 73 Զոր եւ ոմանք յայգորդացն գլաջարդ առնէին զճակատ երիվարացն, եւ ոմանք ի հեծելոցն ի վիմաց անտի մեռան։ 74 Իսկ զաւրքն մեր ցրուեալ զնոսա ընդ այգեմէջսն՝ սակաւք պրծան։ 75 Եւ անկան ի տեղւոջն յայնմիկ արք Ռ եւ Զ, ի Թակարդսն իսկ՝ ԲՌ երկերիւր, եւ մի, զոր պարսետաւորքն կոտորեցին, գտան համարով վեց հարիւր եւ վեց. եւ ընդ ամենայն՝ ԴՌ եւ հարիւր տասներկու։    76 Եւ ապա դարձեալ թագաւորն ի փոքր կոտորածէն՝ ել ի գլուխ Արձանին եւ հարեալ զազդարար փողն՝ մինչեւ ամենայն զաւրքն ժողովեցան ի մի վայր։ 77 Եւ իբրեւ եկին հասին ի տեղին, եւ զսուրբն Գրիգոր իջուցին յանտառն, եւ պահէին զնա արք վեց հարիւր։ 78 Իսկ թագաւորն հիւսիսոյ առեալ զզաւրս իւր՝ գնաց ի Հաշտենից տափարակն եւ առաքեաց թուղթ առ Տրդատ, եթէ. Եկ եւ վաղիւն տացուք պատերազմ, եւ եղիցի աւր յաւիտենական ի մէջ երկոցունցս։ 79 Կամ տացես զիշխանսն իմ յիս եւ հարկս հնգետասան տարւոյ, ապա թէ ոչ՝ քանդեմ զերկիրդ քո սրով եւ գերութեամբ եւ մահուամբ, որպէսզի ծանիցես զդէմս խոզութեան քո, որ եղեր ի մէջ զաւրաց քոց։ 80 Արդ՝ ըստ այդմ արա զպատասխանիսդ։    81 Եւ ընթերցեալ զպատճէնս գրելոյ՝ ոչ արար նմա պատասխանի, այլ յարուցեալ գնաց երեսուն հազար արամբ ի պատերազմ։ 82 Եւ երթեալ յանդիման նոցա՝ իջաւանեցաւ ի Մուշեղամարգն Հաշտենից։ 83 Եւ ի վաղիւն սկսան ռազմ գործել եւ ճակատ յաւրինել։ 84 Եւ փողոցս պատերազմին թողեալ դրունս Բ եւ դռնապանս տեղեացն զԲագրատունեաց իշխանն կացուցանէր։ 85 Իսկ զաջ թեւն զաւրուն տայր ի ձեռս իշխանին Սիւնեաց եւ զահեակ թեւն՝ ի ձեռն իշխանին Անգեղ տանն։ 86 Իսկ զգահերէց իշխանսն կացոյց թիկնապահ իւր։    87 Եւ այնպէս յաւրինեցան երկոքին ճակատքն, պատրաստեցան ի խումբն, եւ իբրեւ ամենայն զաւրքն սկսան ընդդէմ իրերաց անցանել, ձայն բարձեալ արքայն հիւսիսոյ եւ ասէ. Արքայ Հայոց, ինձ մատիր։ 88 Եւ իբրեւ եկին իրերաց, սկսան իբրեւ զմրճաւորս քարահատաց կամ իբրեւ զուռնածս՝ մինն առնոյր, եւ միւսն իջուցանէր։ 89 Քանզի արքայն հիւսիսոյ մեծահասակ էր եւ կորովի իբրեւ զՏրդատ, եւ բազում կոփեալ միմեանց՝ ոչ ինչ եղեւ։    90 Բայց սակաւ մի պակասեցաւ արքայն հիւսիսոյ, եւ գիտաց, եթէ՝ վնասելոց է ի Տրդատայ։ 91 Եւ քանզի ճոպանաւոր էր, աճապարեաց եւ ձգեաց զճոպանն եւ արկել զաջ թեկնն ընդ պարանոցն եւ այնչափ փութանակի դարձաւ ի կրթել զճոպանն, մինչ զի բնաւ չկարաց շարժել զձեռն Տրդատ։ 92 Եւ մտրակեալ զկուշտ երիվարին Տրդատ զկնի Գեդռեհոնին այնպէս փութացեալ, մինչ զի ոչ ետ քայլել նմա առաջի իւր Ժ քայլ։ 93 Իբրեւ եհաս նմա, ասէ. Կատաղի շուն, խառանեցեր զհետ ջղացն քոց։ 94 Եւ ամբարձեալ զաջ ձեռն ի վեր՝ իջուցանէր զսուսերն ի վերայ ձախ թիկանն Գեդռեհոնի, եւ անցուցեալ ընդ գաւտին եւ զողն երիվարին հանդերձ գլխովն բաժանեալ՝ յերկիր ձգեաց։ 95 Եւ այն էր զարմանալի, զի գլուխն եւ աջ ձեռնն եւ աջ ոտն ընդ միմեանս եւ ողն երիվարին ընդ մէջն հերձեալ՝ թաւալէին։    96 Եւ իբրեւ ետես իշխանն Անգեղ տանն, ի վերայ ածեալ զահեակ թեւն եւ ձայն բարձեալ՝ ասէր. Իշխան Սիւնեաց, ի մէջ ած զգունդ այծացս։ 97 Իսկ նորա ընդ մէջ անցեալ՝ եհար զզաւրսն եւ անցեալ յաջ թեւապետն հիւսիսոյ՝ ասէ. Աստեղահաջ, ինձ մատիր. եւ մատեան իրերաց։ 98 Եւ աճապարեաց հիւսիսայինն եւ կտրեաց զգլուխ երիվարին Սիւնեաց իշխանին։ 99 Իսկ նորա վտանգեալ՝ էած զսուրն եւ եհատ զառաջին ոտսն երիվարին իշխանին հիւսիսոյ։ 100 Եւ երկոքեանք զոյգ ի վայր անկան եւ բուռն հարեալ զմիմեանց։ 101 Իսկ ոմն ի ծառայից Սիւնեաց իշխանին մղոն տուեալ՝ ընկէց զոմն ի վայր յերիվարէն. մատուցանէր նմա՝ ասելով. Արի, տէր, հեծիր, եւ աճապարեալ նստաւ ի վերայ նորա։ 102 Եւ դարձեալ՝ կտրեաց զգլուխ նորա՝ ձգեալ ի մախաղն, եւ դարձաւ։    103 Եւ իբրեւ ետես իշխանն Անգեղ տանն զիրսն, որ եղեւ, եւ զզաւրսն, զի փախստական գնացին, ապա ձեռն ի գործ արկեալ՝ բախեցին զպատերազմունսն ընդ իրեարս։ 104 Զոր եւ թագաւորին զհետ մտեալ՝ մինչեւ ի մուտս արեգականն յանխնայ կոտորեաց՝ որք դիմադարձ գտան։ 105 Եւ իբրեւ ի նուրբ տեղիսն դիմեալք՝ աւթեւանս խնդրէին առնել առ եզր գետոյն, որ անցանէր ընդ գաւառին Հաշտենից, որ երթայ ընդ արեւելս հիւսիսախառն, եւ բանակեցան՝ նոքա յայնմ կողմանէ, եւ սոքա՝ յայսմ կողմանէ։    106 Եւ իբրեւ այգն զառաւաւտն մերկանայր, պատրաստեցան մնացեալ զաւրքն հիւսիսականաց, եւ յարձակեցան ի վերայ զաւրացն Հայոց եւ սկսան յանխնայ կոտորել։ 107 Եւ այնչափ յանդգնեալ, մինչ զի զիշխանն Ծոփաց ի մէջ առեալ՝ բազումք պատեցին զնովաւ։ 108 Եւ ի նեղ արկեալ, մինչեւ աղաղակեալ՝ ասէ. Ուր ես, իշխան Սիւնեաց, հասիր ինձ ի թիկունս։ 109 Եւ նա հասեալ՝ հալածեաց զարսն ի նմանէ։ 110 Եւ իբրեւ ետես, եթէ խոցեալ էին չարաչար ընդ երանաւք նորա, առեալ զձեռանէ նորա՝ տարաւ ի բանակն. եւ անդէն մեռաւ։    111 Բայց ընդդէմ դարձեալ զաւրապետն Գեդռեհոնի, որ էր թագուցեալ զկերպարանս իւր, ի գիշերին արծարծեալ զմնացեալ իշխանսն՝ գնալ ի վերայ արքային։ 112 Եւ արարին որպէս խորհեցանն. յանկարծակի աճապարեալ ի վերայ խորանացն արքայի՝ կտրեցին զթեւսն ի միմեանց։ 113 Եւ հասեալ ի վերայ արքային՝ խուն մի, եւ ըմբռնեալ էին զարքայն, եթէ ոչ էր գունդ մի խուճապեալ Մեհնունեացն ուրեք, մինչեւ ել արքայ ի դրասպակս զաւրուն հիւսիսոյ։ 114 Եւ դիմահարեալ միմեանց արքայն եւ զաւրապետն, մինչ զի կարեւէր խոցեաց զահեակ թեկնն Տրդատայ, եւ նորա բարկացեալ՝ յարձակեցաւ ի վերայ նորա, եւ հարեալ զգլուխ նորա՝ ընդ յերկուս ճեղքեաց։ 115 Եւ ինքն առաջի եդեալ զզաւրսն՝ փախստական արար եւ տարաւ մինչեւ ի կողմանս Հարքայ։ 116 Եւ այլք ոմանք հետամուտ եղեալ՝ գնացին մինչեւ ի Կարնոյ քաղաք։    117 Զոր իբրեւ դարձաւ թագաւորն եւ իշխանքն յԱրձանն առ սուրբն Գրիգոր՝ ի տեղին, ուր սուրբ Կարապետն էր, մեծ գոհութիւն Աստուծոյ մատուցանէին եւ պատարագս ողջակիզաց սպիտակ զուարակաց եւ նոխազաց եւ գառանց բերեալ մատուցին Աստուծոյ ի նոյն տեղին, եւ աղքատաց բազում ողորմութիւն արարին։ 118 Եւ իբրեւ եկին ժողովեցան զաւրքն ամենայն եւ իշխանքն, եւ համար արարեալ՝ գտաւ սպանեալ ի մերոցս հազար եւ ութսուն։ 119 Իսկ ի նոցանէ գտին ԺԲ հազար Թ հարիւր քառասուներկու։    120 Իսկ նոքա, որ փախստական գնացին մինչեւ ի Հարք, եւ անդ իշխանն Հարքայ անկեալ ի վերայ եւ կոտորեաց հազար եւ վեց այր։ 121 Եւ ի Վիրս մտեալ՝ ի բազում տեղիս կոտորեցին ի նոցանէ։ 122 Եւ որ գնացին ի գաւառն իւրեանց, էին Դ հազար եւ ութսուն այր. բայց մինչ ի Տարաւն մտին, Խ հազար եւ Դ հարիւր այր էին։    123 Այս ամենայն գործեցաւ ի գալ նոցա ի Հռոմայ, բայց եղեւ ի ձեռն նենգաւոր իշխանին Աղձնեաց։ 124 Զոր իբրեւ կացին աւուրս երիս ի տեղին Իննակնեան, եւ ապա միաբան խաղացին գնացին ի գաւառն Ապահունեաց՝ ընդ ինքեանս տանելով զիշխանսն, որք էին ի բերդն Ողկան։ 125 Եւ չորս հարիւր արսն ի դիւանն արքունի տայր արկանել։ 126 Եւ իբրեւ հասաք զաւրացն, զոր յառաջն էր յուղարկեալ, հրամայեաց նոցա ունել զիշխանն Աղձնեաց, եւ ածեալ առաջի՝ կամէր ծայրատել զոտս եւ զձեռս նորա, զոր արգել սուրբն Գրիգոր ի պատուհասէն, բայց ի պատուոյն մերժել հրամայեաց եւ վարել ի գաւառէն Հայոց։    127 Զոր եւ զկնի այսորիկ եթէ կամիք իմանալ՝ յայլ պատմագիր ծանիցէ։ 128 Բայց առ ի մէնջ այսոքիկ պատասխանի քեզ բաւական լիցի։ 129 Բայց եթէ դուք կամիք գալ յերկիրս յայս, բարի է երկիրս եւ վայրքս, եւ անուշ՝ աւդս, եւ բազմաջուր, դաշտաձեւ, եւ շուրջ զլերամբքս՝ բազում ամրոցք։ 130 Երկիրս՝ խոտաբեր եւ մեղրաբուխ, եւ որպէս մանանայն իջանէր յերկնից անդ՝ առ Հրեայսն, նոյնպէս եւ աստ՝ ի մերում երկրիս, ի վերայ անտառացս իջանէ, քաղցր առաւել՝ քան զմեղր, որ կոչի գազպէն։ 131 Նաեւ այդ երկիրդ խորշակահար է եւ հացապակաս, եւ անասուն՝ ոչ բազում ի դմա, իսկ այս երկիրս ամենայն բարութեամբ լի է եւ աջողակ եւ առողջ. իշխանքս՝ կրաւնաւորասէրք եւ ի չարեաց սուրբ, եւ աղքատասէրք եւ որբոց խնամածուք։    132 Արդ՝ աղաւթիւք ձերովք պահեսցէ Տէր զհաւտս մեր եւ զձերդ ի խաղաղութիւն շնորհիւն Տեառն։ 133 Ողջ լերուք ի Տէր մեր Յիսուս Քրիստոս, այժմ եւ միշտ եւ յաւիտեանս յաւիտենից. ամէն։    [Ե] ԵԹԷ ՈՅՔ ԵՆ ՈՐ ՅԱՋՈՐԴԵՑԻՆ ՅԱՌԱՋՆՈՐԴՈՒԹԻՒՆ ՍՈՒՐԲ ԿԱՐԱՊԵՏԻՆ, ՈՐ ԿՈՉԻ ԳԼԱԿԱՅ ՎԱՆՔ 1 Զենոբ եկաց հայր վանացն Գլակայ՝ ամս Ի։    2 Իսկ յետ նորա՝ Եպիփան աշակերտն Անտոնի՝ ամս Լ։ 3 Ի սորա Ժ ամին եկն սուրբն Գրիգոր ի Գլակայ վանսն։ 4 Եւ երեք ամիս կացեալ առ Անտոն եւ Կրաւնիդէս յԱւետեաց բլուրն եւ նոքա հանեալ զնա անտի՝ ասելով. Գնա յանապատ յանմարդաբնակ տեղիս, զի մի ոք փառաւորութիւն մատուցանէ քում սրբութեանդ։ 5 Իսկ նորա ելեալ գնաց ի Մանեայ այրսն. կացեալ անդ ամս Է՝ վախճանի ի կենացս ի փառս Աստուծոյ։    6 Ստեփաննոս՝ աշակերտ նորա՝ ամս ԺԸ։ 7 Ի սորա Դ ամին վախճանեցաւ սուրբն Անտոն, եւ յետ երկուց ամսոց՝ եւ սուրբն Կրաւնիդէս՝ կացեալ ամս Խ յԻննակնեան տեղիս։ 8 Եւ է սակաւ ինչ հեռագոյն թաղեալ յեկեղեցւոյն՝ ըստ հարաւոյ կուսէ։ 9 Սա շինեաց եկեղեցի ի տեղին, ուր սուրբն Գրիգոր զնշխարսն պահեաց՝ յայս կոյս Կուառաց, մերձ առ Յորդաբուղխ աղբերն. եւ կացոյց անդ կրաւնաւորս Կ հրեշտակային վարուք։    10 Եփրեմ՝ ամս ԻԸ։    11 Յովհաննէս՝ ամս Ծ։ 12 Սա էր ի ժամանակս սրբոյն Սահակայ։    13 Ղիմինդոս՝ ամս Ժ։    14 Մակար՝ ամս ԺԸ։    15 Կիւրեղ՝ ամս ԻԲ։ 16 Սա առաջին եպիսկոպոս ձեռնադրեցաւ ի Մանդակունւոյն Յոհաննէ Հայոց կաթողիկոսէ։ 17 Սա գնաց ընդ Վարդանայ Հայոց կաթողիկոսի ի ժողովն Հռովմոց, յորում ամենայն Հայք եւ Վիրք եւ Յոյնք առ Զենոնիւ կայսերբ ի Քրիստոս հաւատացին եւ մի բնութիւն խոստովանեցին։    18 Գրիգոր՝ ամս Զ։    19 Անդրէաս՝ ամս Ը։    20 Ներսէս՝ ամս Ե։    21 Յովհաննէս՝ ամս Բ։    22 Սահակ՝ ամս Է։    23 Յովսեփ՝ ամս Զ։    24 Բարդողիմէոս՝ ամս Գ։    25 Աթանաս՝ ամս ԺԶ։ 26 Սա էր, որ ի ժամանակս Մովսէսի Հայոց կաթողիկոսի զթուականն կարգեաց՝ հրամանաւ նորին ի Դուին քաղաքի, զի նա էր տեղեակ տոմարի ամենայն ազգաց։    27 Կոմիտաս՝ ամս Ժ։ 28 Սա գնաց միաւորիչ յԱբրահամէ Հայոց կաթողիկոսէ առ Վրաց կաթողիկոսն։    29 Ստեփաննոս՝ ամս Զ։ 30 Սա ի ժամանակս Կոմիտասայ Հայոց կաթողիկոսի գնաց առ նա եւ եբեր մասն ինչ ի սրբոց Հռոփսիմեանց, եւ եդ ի Գլակայ վանքն, ուր ինքն իսկ էր, քանզի Կոմիտաս վերստին շինեաց վկայարան սրբոց Հռոփսիմեանցն։    31 Բարսեղ՝ ամս Ը։    32 Թոդիկ, սուրբ եւ ճգնաւոր՝ ամս Լ։ 33 Սա ի տղայութենէ ստացաւ զառաքինութիւն։ 34 Եւ էր նա աշակերտ Բարսղի, որ եղեւ նմա սիրելի վասն վարուց իւրոց եւ իշխանին Մամիկոնենից Մուշեղայ։ 35 Եւ իշխանն բազմացոյց սմա դաստակերտս բազումս։ 36 Սա բազում կրաւնաւորս կարգեաց ի Գլակայ վանսն միաճաշակս եւ ճգնաւորս՝ առանձինն բնակել՝ անձինս երեք հարիւր իննսուն եւ ութ։    37 Արդ՝ ի սորա ժամանակս եկեալ չորս այր ի կողմանցն Յունաց՝ արք ճգնաւորք եւ խոտաճարակք որոշեալք յամենայն մարմնական հեշտութեանց, որք կամէին անցանել ի Սուկաւ։ 38 Իբրեւ եկին ի տեղիսն յայն, հաճեցան հաւանեցան բնակել յանապատի անդ։ 39 Լուան այլք ոմանք ի կողմանս Սագաստանաց՝ արք երեք, եւ եկեալ ի նոյն տեղիսն Գլակայ եւ հանդիպեալ միմեանց՝ դադարեցին ի միում վայրի. ոմանք՝ յԻննակնեան վայրսն՝ յԱւետեաց բլուրն, եւ ոմանք՝ ի քարայրին, որ ի հարաւակողմն արեւելեան է, ի Թագուածի խաչի կողմանն, իսկ ոմանք՝ ի կողմանց անտառաբլերն։ 40 Եւ այսպէս ի բազում ժամանակս կեցեալ ի սոյն խստակրաւնութեանն՝ ամս Ի։    41 Արդ՝ ի ժամանակս իշխանութեանն Մամիկոնենից Մուշեղայ տանն, եւ Թոդկայ վանականութեանն հրաշալիս իմն գործեցան գործք ի վանսն Գլակայ, ի դուռն սրբոյ Կարապետին։ 42 Իշխանն Արծրունեաց, որում անուն կոչիւր Վարդ Պատրիկ (սա շինեաց բազում եկեղեցիս եւ վանորայս), եւ ունէր կին բարեպաշտաւն՝ Մարիամ անուն նորա, սա առեալ զկին իւր՝ ած առ հայր նորա Մուշեղ, զի ինքն դէմ եդեալ էր երթալ ի Կեսարիա։ 43 Եւ թողեալ զկին իւր անդ, եւ յանձն արարեալ զգաւառն այլոց ազատաց՝ ինքն գնաց։ 44 Իսկ կին նորա զի յոյժ փափագեալ էր տեսութեան սրբոցն, որ ի Գլակայ վանսն, եւ ուխտի Կարապետին, յաւուր միում առեալ զփոքրիկ մանկիկն իւր անդրանիկն, որ էր ի ստեան, գայ բազում յաւժարութեամբ ի դուռն Կարապետին։ 45 Աղաչէր բազում անգամ զկրաւնաւորսն, զի թոյլ տացեն նմա մտանել յեկեղեցին, իսկ սպասաւորքն արգելուին զնա յայնմ խորհրդոյն։ 46 Բայց զփոքր մանկիկն Ստեփանոս առեալ ի գրկաց նորա, բերեալ առաջի սրբոյ սեղանոյն՝ երկրպագեցուցին Տեառն, եւ բերեալ ետուն ցմայր իւր։    47 Իսկ նորա առեալ՝ սկսաւ արտասուել եւ ողբալ զինքն՝ ասելով. Վա՜յ ինձ, մեղաւորիս, որ զրկեալս եմ ի բարեաց։ 48 Ողբացէք զիս, ամենայն կանայք, տեղի տուք արտասուաց իմոց, ամենայն ձայնարկուք։ 49 Ծածկեսցեն զիս լերինք, եւ ողորմեսցին ինձ բլուրք. գազանք եղկեսցեն զիս, եւ թռչնոց ազգ խիթասցեն ընդ իս։ 50 Հրեշտակք ապաշաւեսցեն զանձն իմ, եւ դեւք բունեալ՝ յարձակեցան ի վերայ իմ։ 51 Ողորմեցարուք ինձ, ո՜վ սուրբ սպասաւորք Կարապետիդ, եւ տուք տեսանել զիս ի տաճար անդի։ 52 Եւ ցմանուկն ասէր. Ո՜վ որդեակ, ընդէր բաժանեցար ի գրկաց իմոց, զիարդ ոչ ողորմեցար մաւրս քո։ 53 Ոչ ես ծնայ զքեզ եւ ոչ սնուցի զքեզ, եւ զիարդ թողեր զիս միայն։    54 Եւ զայս ասացեալ կնոջն, հանեալ բազում անուշահոտ խունկս՝ տայր սպասաւորացն եւ գանձս բազումս ի սպաս սուրբ եկեղեցւոյն։ 55 Եւ պատգամս յղէր առ հայրն Թոդիկ, զի առեալ զիրսն եւ զնա թողցէ ի ներքս։ 56 Իսկ նա ասէ. Ոչ զայդ հրամանսդ ընկալեալ եմք յառաջնոցն եւ ոչ իշխեմք առնել։ 57 Արդ՝ եթէ վասն հաւատոց ես, ընդունելի է քեզ այդչափ աշխատանք քո. արդ՝ մի վասն պատասխանւոյն ձանձրանալ ի մէնջ, այլ երթ ի խաղաղութիւն։    58 Իսկ նա ասէ. Ոչ այդպէս. այլ եթէ վասն իշխանութեան է, ես ոչ երկնչիմ ի ձէնջ, իսկ եթէ վասն թշնամութեան Կարապետին ընդ մեզ, ոչ ինքն ի կնոջէ է ծնեալ, ոչ եւ Տէրն ինքն ի կնոջէ ծնաւ, ոչ առաքեալքն եւ մարգարէքն մայր ունէին։ 59 Արդ՝ ես մտանեմ, ո՜վ Տէր, եւ զմայրն քո բարեխաւս ունիմ ինձ։ 60 Մի առներ յիս զցասումն բարկութեան քո, զի մի եղէց նշաւակ աշխարհի։ 61 Զի եթէ դու զկնոջ կաթն արբեր, գոնեա եւ զիս տաճարիս արժանի արա։    62 Եւ զայս ասացեալ՝ եմուտ ի տաճարն՝ համբուրելով զորմ տաճարին։ 63 Եւ գնաց առաջի սրբոյ սեղանոյն, եւ ծունր կրկնեալ՝ ասէ. Տես, Տէր, զբեկեալ սիրտ իմ, եւ ողորմութիւն արա վիրաւորելոյս. զի դու ոչ յիշեցեր յողորմութեան զբարկութիւն քո։ 64 Արդ՝ աւրհնեալ եղիցի անուն քո յաւիտեան։    65 Եւ իբրեւ ել անտի տիկինն, խանդացին, ոխացան եւ տրտմեցան յոյժ ընդ իրսն սպասաւորք եկեղեցւոյն, եւ ոչ պատրաստեցին կնոջն կերակուր։ 66 Իսկ նորա հրամայեալ իւրոց սպասաւորացն ճաշ առնել կրաւնաւորացն եւ զամենեսեանսն ի սեղանն կոչել։ 67 Եւ որք եկին ի սեղան տիկնոջն, էին արք ԳՃ իննսուն եւ հինգ։ 68 Եւ յորժամ ճաշեցին, ասէ կինն. Ո՜վ սրբասէրք եւ փոյթք յաստուածային մշակութիւնն, ուրախ լերուք ընդ իս ի Տէր, զի ներեաց ինձ եւ կատարեաց զփափագումն սրտի իմոյ։ 69 Արդ՝ աւրհնեցէք զիս եւ արձակեցէք ի խաղաղութիւն։ 70 Եւ յառաջ ելեալ գնացին։    71 Իսկ եկեղեցպանն եւ մի ոմն ի կրաւնաւորացն յարուցեալ ի սեղանոյն՝ գնացին ի դուռն Կարապետին, եւ ծունր կրկնեալ՝ ասեն. Ո՜վ Տէր, եւ դու ներես կնոջն, որ զայն գործեաց. եւ այլ կանանց զնոյն խրամ համարձակեալ հատանեն։ 72 Արդ՝ արա զնշան քո զաւրութեանդ, զի վկայ լիցի ազգաց, եւ վկայ եւ աւրէն բազմաց։    73 Եւ իբրեւ յուղարկէին զկինն եւ ինքեանք դարձան, եւ մերձեցաւ կինն ելանել ընդ փոքր զառիվերն ի հարաւոյ կուսէ վանացն, որ ի գլուխն Արդակայ է եւ հայի ի փոքր ամրոցն Մեծամաւր՝ ներքոյ Արդակայ, զոր Անդակն կոչեն, ետես ի հիւսիսական կողմանէն տեսութիւն զարմանալի։ 74 Եւ ընկեաց զմանուկն ի դայակն եւ ասէ. Տեսանեմ այր մի գիսաւոր ընդ ամպս որոտացեալ, եւ ելեալ յեկեղեցւոյն գայ առ իս։ 75 Տեսանեմ առ նա զէն սրեալ եւ թագուցեալ, եւ յարեան ներկեալ։ 76 Եւ ընդ բանիցն եհար զնա եւ անդէն սատակեաց։ 77 Զոր տեսեալ ծառայիցն՝ ընթացեալ ազդ առնէին սպասաւորաց եկեղեցւոյն։ 78 Եւ հայրն ելեալ՝ բարկացաւ եկեղեցպանին, տրտմեալ յոյժ՝ բազում ժամս արտասուեաց։ 79 Ապա առեալ զսպասաւորսն՝ տարաւ ի տեղին, եւ կազմեալ գերեզման՝ եդին ի նոյն տեղւոջն։    80 Եւ կանգնեաց խաչ քարեայ եւ գրեաց ի նմա այսպէս. 81 Որ ոք մարտնչի ընդ եկեղեցի սրբոյ Կարապետին՝ անզեղջ մնալով այս սուր եղիցի նորա հոգւոյն եւ մարմնոյն։ 82 Զի ոչ կարէ իշխանութիւն մարտնչել ընդ Աստուծոյ, ապա եթէ մարտիցէ՝ կորիցէ որպէս այս կինս։ 83 Եւ հաստատեալ կայ այս գրով ի նոյն տեղւոջն։ 84 Եւ զմանուկն առեալ՝ ետ ցդայեակ, մինչեւ յարբունս հասաւ։ 85 Եւ ապա առեալ ի վանսն՝ ուսոյց զնա եւ հաստատեաց զնա հայր վանացն յառաջ քան զմահ իւր։    86 Իսկ իշխանն Արծրունեաց՝ այր նորա, մինչդեռ գայր ի Կեսարիայէ, լուեալ զմահ կնոջն՝ ստրջացաւ։ 87 Իսկ հայրն Թոդիկ մխիթարեաց զնա, եւ նա խորհեցաւ շինել եկեղեցիս։ 88 Բայց գնաց ի Մատրավանսն վասն զնիւթն գտանելոյ, եւ շինեաց եկեղեցի վայելուչ։ 89 Եւ կոչեաց զանուն նորա վասն կնոջն՝ Սուրբ Աստուածածին, եւ զարդարեաց զնա հրաշալի սպասիւք եւ կազմութեամբ։ 90 Նոյնպէս եւ զՍուրբ Կարապետն ի Գլակայ վանսն մեծաշուք փառաւք զարդարեաց։    91 Սա դարձոյց զԿուառս ի Կարապետն եւ զՊարեխ։ 92 Քանզի իշխան ոմն անաւրէն տանն Մամիկոնենից կտրեաց զերկուս աւանսն ի վանացն եւ ետ գուսանի ումեմն կնոջ, զոր բարկացեալ հաւրն Կիւրղի, անիծեալ զիշխանն վասն կտրելոյ զգեւղսն ի վանացն։ 93 Իսկ յետ ամսոյ միոյ յորս ելեալ՝ ընկէց զնա երիվարն, եւ եհան զոգին։ 94 Բայց որդին, թէպէտ եւ ետ զաւանսն, այլ ոչ էառ ի նմանէ հայրն մինչեւ ի գալ այս իշխանիս։ 95 Արդ՝ այս իշխանս կշռեաց ԻԲ Ռ դահեկան եւ ետ իշխանին Տարաւնոյ, եւ գնեաց զԿուառս եւ զՊարեխ եւ ետ զնոսա վանացն վճռաւ, եւ երկու գեւղս յիւր գաւառէն՝ զԱրտամետ եւ զԳահ իշխանացն։ 96 Իսկ զորդին թողեալ առ Թոդիկ՝ գնաց ի գաւառն իւր։ 97 Եւ ի վախճանելն իւր ետ տանել զինքն ի վանսն Իննակնեան. եւ կայ ի կողմ արեւելից, Գ քայլ հեռագոյն յեկեղեցւոյն։    98 Ընդ այն ժամանակս սպանին զՈրմիզդ Պարսից արքայն, եւ Ջամբ Խոսրով՝ որդի նորա, եկն փախստական ի Յոյնս։ 99 Եւ կնքեալ Քաղկեդոնի հաւատովն՝ դարձաւ զաւրաւք ի Մաւրկայ առ Պարսից գործաւորքն. եւ զերկիրն իւր առնոյր։    100 Արդ՝ մինչդեռ գայր ի Յունաց Խոսրով, առեալ զՄուշեղ՝ զտէրն Մշոյ եւ Խութայ, Տարաւնոյ իշխանն եւ Սասնոյ, հրամանաւն Մաւրկայ տարեալ ի Դուին եւ արար մարզպան։ 101 Եւ ետ ի ձեռս նորա զզաւրս Հայոց ԼՌ, եւ ինքն առեալ զզաւրսն Յունաց ՀՌ՝ գնաց ի Բահղ Շահաստան։    102 Եւ ընդ Հայոց զաւրսն հպարտացան բնակել. անցին գնացին աւուր միոյ ճանապարհ ի դաստակերտս եւ անդ իջին։ 103 Իսկ Նիխորճէս, որ զՈրմիզդն եսպան, գումարեալ զզաւրս Պարսից ութսուն հազար եւ եկն ի վերայ Մուշեղայ։ 104 Իսկ քաջն Մուշեղ քաջալերեալ զզաւրսն՝ հազիւ հաւանեցոյց մտանել ի պատերազմ։ 105 Եւ իբրեւ ճակատեցան, եւ խմբեցաւ պատերազմն, եդ բանս ի բերան զաւրացն Հայոց Մուշեղ իշխանն Մամիկոնենից եւ Հայոց մարզպան՝ ի բարեխաւս եւ ի յաւգնութիւն զսուրբ Կարապետն կոչել։ 106 Եւ միաբան զայս բանն ասացեալ՝ յարձակեցան ի վերայ զաւրացն Պարսից։ 107 Եւ ետ Տէր ի ձեռս նոցա զթշնամիսն։    108 Զոր գիտացեալ Մուշեղայ, թէ նա է թագաւորն, նմա մատեաւ. եւ սկսան բախել իրերաց։ 109 Զոր յոյժ վաստակեցաւ Մուշեղ, սակայն զմահ եւ զկեանս առաջի եդեալ, բարձեալ զմուրճն ի վեր՝ իջոյց ի վերայ գագաթանն Նիխորճիսի, եւ ուղեղն ցնդեալ՝ ընդ քիթսն իջանէր։ 110 Եւ կտրեալ զգլուխն՝ ընկեաց ի մախաղն իւր։    111 Եւ յորդորեալ զզաւրսն ի պատերազմն, եւ զաւրացեալ զաւրքն՝ առաջի եդին զնոսա ի փախուստ։ 112 Եւ կալան ԽԸ իշխան կենդանւոյն, եւ համար կոտորածին ոչ երեւէր վասն բազմութեանն։ 113 Իսկ արս Ռ ընդ իշխանացն ըմբռնեալ՝ մեծաւ յաղթութեամբ դարձաւ ի պատերազմէն։ 114 Եւ իբրեւ ազդ եղեւ առ թագաւորն Խոսրով, խնդաց յոյժ։ 115 Իսկ զաւրքն Յունաց տրտմեցան մեծաւ ամաւթով։    116 Իբրեւ կոչեաց թագաւորն զՄուշեղ եւ պատրաստեցաւ տալ պարգեւս ամենայն զաւրացն, յղեաց առ Խոսրով արքայն Մաւրիկ, քանզի զնա թագաւորին փոխան էին կարգեալ, թէ՝ Գիտես զայդ, որ արքայիդ մահու սպառնայ Մուշեղ։ 117 Իսկ նա խորհեցաւ դարան մահու գործել նմա եւ արձակեաց կոչել առ ինքն զՄուշեղ։ 118 Եւ քոյրն Խոսրովու իմացեալ՝ ազդ արար Մուշեղայ զնենգութիւն եղբաւրն։ 119 Իսկ Մուշեղայ առեալ ընդ իւր Խ իշխան, առանց այլ ուրուք, կազմեցան զաւրէն պատերազմի եւ սուսեր պատերազմի ընդ մէջ ածին։ 120 Եւ այնպէս եկին առ թագաւորն երիվարաւքն մինչեւ ի դուռն խորանին։ 121 Եւ խստութեամբ տուեալ զպատասխանիսն եւ ի լոյս ածեալ զմահու դարանն՝ թքակոծեցին զնա եւ զանմտութիւն նորա պարսաւեցին։ 122 Եւ յարուցեալ մեծաւ բարկութեամբ՝ իշխանաւքն հանդերձ ել ի թագաւորէն։ 123 Իբրեւ լուաւ զայն թագաւորն, երկեաւ, քանզի մանուկ էր։    124 Իսկ իշխանն Մուշեղ արձակեաց առ Յունաց զաւրապետն եւ ասէ. Կամեցայք դուք խորհել սպանանել զիս նենգութեամբ. արդ՝ մի զարթուցանէք զառիւծ, որ ի քուն է, եւ զգայլ, որ զիւր բարսն մոռացեալ է։ 125 Ապա թէ ոչ՝ այն, որ զութսուն հազարսն յաղթահարեաց, կարող է եւ զեաւթանասուն հազարդ սատակել։ 126 Եւ ինքն թողեալ զզաւրսն ի Դուին՝ ի բաց եկաց ի մարզպանութենէն։ 127 Եւ առեալ զզաւրս իւր, որ ի Մամիկոնեան տանէն էին, եկն ի գաւառ իւր։    128 Եւ յետ սակաւ ամաց սպան Փոկաս զՄաւրիկ եւ ինքն նստաւ յաթոռ նորա։ 129 Իսկ Խոսրով գնացեալ վրէժխնդիր Մաւրկայ եւ եկեալ անցանէր ընդ Կարնոյ քաղաք։ 130 Եւ արձակէ առ Մուշեղ՝ Տարաւնոյ իշխանն եւ ասէ. Արի եկ ընդ իս ի դուռն թագաւորին Յունաց՝ լինել վրէժխնդիր Մաւրկայ մահուանն, ապա թէ ոչ՝ ի դառնալն իմ զերկիրդ քանդեմ եւ զքեզ կապանաւք տանիմ ի դուռն արքունի՝ կնաւ եւ որդովք։ 131 Իսկ նա ոչ ինչ յղեաց պատասխանի առ նա, այլ սկսաւ ամրացուցանել զգաւառն։    132 Եւ իբրեւ գնաց Խոսրով, առ աւար եւ գերութիւն յերկրէն Յունաց, եւ անցեալ գնաց ընդ կողմանս Բասենոյ ի Դուին եւ ի Հեր եւ ի Բահլ։ 133 Բայց յորժամ եկին ի Կարին, առաքեաց Խոսրով զՄիհրան ի Տարաւն առ Մուշեղ իշխանն, զի կալցեն զնա եւ տարցեն ի Պարսիկս։ 134 Եւ հրաման տուեալ՝ զտեղիսն, յորս զհաւատսն ունէր, կործանել եւ զկրաւնաւորսն սպանանել։ 135 Որոց եկեալ՝ զիրսն կատարէին։[Զ] ԳԼՈՒԽ ՊԱՏՄՈՒԹԵԱՆ ՊԱՐՍԻՑ. ԳԱԼՈՅՆ ՄԻՀՐԱՆԱՅ Ի ՏԱՐԱՒՆ ՏԱՍՆ ՀԱԶԱՐԱՒ ԵՒ ԿՈՏՈՐԵԼՆ ԶՆՈՍԱ ԳԱՅԼՈՒՆ ՎԱՀԱՆԱՅ ՅԱՒՁ ՔԱՂԱՔԻ1 Յառաջին ամին թագաւորութեանն Փոկասայ, յորում մեռաւ Մուրիկ դաւով ի ծառայէ իւրմէ, յիշեաց Խոսրով զուխտն Մաւրկայ, որ ի մէջ նորա եւ իւր, եւ եկն անց ի Յոյնս տասն եւ չորս բիւրաւք առ աւար եւ գերութիւն։ 2 Եւ բրեաց բազում աւանս եւ գաւառս եւ դարձաւ։ 3 Իսկ զՄիհրան՝ քեռորդին իւր, առաքեաց տաս հազարաւ ի Տարաւն։    4 Որ իբրեւ եկն ի գաւառն Հաշտենից, կալեալ զոմն առաջնորդ իւրեանց եւ անցեալ եկին մինչեւ յԱրձանն քարեայ։ 5 Իբրեւ ընթերցան, խորտակեցին զնա. եւ ութ հազար այր անցին ի Մեղտի եւ յԱստղաւնս ամրոցն։ 6 Իսկ Բ հազար դեռ յԱրձան անդր կային՝ դիտելով զփախստականսն։    7 Իբրեւ գիտացին արքն եաւթ, որք խոտաճարակքն էին, եկին ի վանսն, եւ զամենեսեան փախուցին զկրաւնաւորսն։ 8 Ոմանք փախեան, եւ ոմանք մնացին, բայց Պաւղիկարպոս զամենեսեան յուղարկեաց յամուրն Ողկան եւ ի տեղին միայն եթող զհայր վանացն Թոդիկ եւ զսպասաւորսն եկեղեցւոյն։ 9 Եւ հրամայեաց կազմել զանձինս։    10 Իբրեւ մատուցին զպատարագն եւթանեքին խոտաճարակքն, եւ հրամայեցին նշանագրի միում, որ եկեալ էր ի Յունաց, գրել զառ յինքենէ ասացեալսն, եւ ինքեանք տարածեալ զձեռս իւրեանց առաջի սրբոյ սեղանոյն եւ ասեն այսպէս.    11 Տէր Աստուած զաւրութեանց եւ արարիչ յաւիտենից, որ ստեղծեր զմարդն ի պատկեր քո պատկերի բարերարութեանդ եւ կացուցեր զնա իշխան ի վերայ երկրի եւ ետուր նմա զփառս եւ զպատիւ յաւիտենական։ 12 Ուստի նախանձեալ բանսարկուին՝ մտին մեղք յաշխարհս եւ ի մեղաց անտի՝ մոռացումն, եւ ի մոռացմանէն՝ կորուստ յաւիտենական։ 13 Ուստի զորդեգրութիւնն, որ ընդ Աստուծոյ ունէաք, ջնջեցաք մեղացն ապականութեամբ, ուստի փրկութեան ճանապարհն բարձեալ էր, եւ մահ թագաւորեալ։    14 Այլ դու, Տէր ողորմած, որ գթաս ի ստեղծուածս քո, առաքեցեր զմիածին Որդիդ քո ի փրկութիւն աշխարհի, որ եկն եւ եղեւ մարդ ի կնոջէ։ 15 Եւ էառ զմեր պատժապարտութիւնս, դատապարտեաց զմեղս մարմնով իւրով, ելոյծ զանէծս նախաստեղծին Ադամայ, եբարձ զապականութիւն մարմնովն ի գերեզմանի, եւ իշխան գոլով ի վերայ մահու՝ զմահ գերեաց եւ զդժոխս աւերեաց, զարգելեալսն ազատեաց եւ ճանապարհս յերկինս ուղղեաց՝ առաջնորդելով ամենեցուն յառաջին յանմահական տեղիսն։    16 Զայս ամենայն արարեալ՝ զմարմինն իւր ետ հաւատացելոց ի կերակուր եւ զարիւն իւր՝ ըմպելի, եւ զմահ նորա պատմել ամենայն հաւատացելոց։ 17 Եւ վասն անուան նորա զմահ առ ոչինչ համարելով՝ զանձինս իւրեանց մատնեցին տանջանաց եւ մահու՝ փոխարինի ակն ունելով ի միածնէ Որդւոյ քո՝ փառաւորելով յամենեցունց Հայր Սուրբ։ 18 Այսաւր եւ մեք զանձինս մեր ի մահ մատնեմք եւ չարչարանաց եւ վշտի, այլ եւ վասն անսուտ խոստմանդ, թէ՝ Որ զիս ճանաչեն՝ ի հալածանս կայցեն, զի Ուր ես եմ, ասէ, անդ եւ պաշտաւնեայն իմ եղիցի։ 19 Եւ գիտեմք, Տէր, զի ոչ անտես առնես զաղաչանս մեր եւ ոչ ընդ վայր հարկանես զանձինս ծառայից քոց։    20 Տուր, Տէր, փառս անուանդ քո վասն սքանչելեաց քոց, զոր ցուցանես առ փառաւորիչս անուանդ քո յազգաց եւ յաւիտեանց։ 21 Մի տար աւտարոտից զբնակութիւն սիրելեաց քոց անհաւատիցն ժառանգել, եւ մի մեծաբանեսցեն հեթանոսք, թէ կործանեցաւ տեղի փրկութեան նոցա, եւ ոչ ոք է, որ աւգնէ նոցա, եւ ուր է Տէր Աստուած նոցա, յոր յուսացեալն էին։ 22 Յիշեա, Տէր, զգինս արեան քո եւ փրկեա ի ձեռաց նեղչաց զհաւատացեալս անուանդ քո։ 23 Զի ծանիցեն ազգք հեռաւորք զմեծութիւն քո, եւ յուսասցին յանուն քո ամենեքեան, որք երկիւղիւ ծառայեսցեն մեծութեան քո։ 24 Ամրացո, Տէր, զժողովուրդս քո, հովուեա եւ բարձրացո մինչեւ յաւիտեան։ 25 Պարսպեա, Տէր, խնամատար աջովդ քո, զոր փրկեցեր պատուական խաչիւդ քո՝ տալով աւգնական ի նեղութեանս ի դէպ ժամանակի։ 26 Ձգեա, Տէր, զձեռն քո ի վերայ բանաւոր փարախիս այսորիկ եւ մի տար ի բնակութիւն քո անհաւատիցն մտանել։ 27 Եղիցի ձեռն քո ի զաւրացուցանել զհաւատացեալս եւ որք դաւանեն եւ խոստովանեն զանուն քո առաջի ազգաց անաւրինաց։ 28 Տուր, Տէր, մասն ժառանգութեան անձանց մերոց ի վերինն Երուսաղէմ, զի վասն քո մեռանիմք զաւր հանապազ, եւ զանձինս մեր վասն քո անբաւ եւ անչափ մարդասիրութեանդ ի մահ մատնեմք։ 29 Զայլ ինչ ոչ ունիմք պարտուց վճարումն, բայց յաշխարհի աստ զնեղութիւն կրել ունիմք։    30 Լուր, Տէր, ձայնից մերոց եւ խոնարհեցո զունկն քո ի մաղթանս ծառայիցս՝ բարեխաւսութեամբ քո Կարապետիս եւ Մկրտչիս, եւ սորին ճգնութեամբս պահեա զեկեղեցիս հաւատացելոց անսասանելի եւ անդրդուելի։ 31 Զի հաստատուն կացցէ հիմն հաւատոյս մերոյ ի վերայ հիման առաքելական եւ մարգարէական խոստովանութեանն, մինչեւ երեւեսցի արդար դատաստանն համաւրէն աշխարհի։ 32 Երեւեսցի փառք քո, Տէր, ի տաճարս յայս, զոր ընտրեցեր հիմնարկութեամբ սրբոյն Գրիգորի եւ բնակութեամբ սրբոյ Կարապետիս։ 33 Եւ կացցէ մնասցէ փառք Սուրբ Երրորդութեանդ ի տեղոջ աստ։ 34 Քանզի սա էր դուռն դժոխոց եւ կապանք մահու, իսկ այժմ ի սմանէ մահ սարսուցեալ՝ երկնչի մերձենալ չարութեամբ առ հաւատացեալս։ 35 Ի սմանէ եւ դեւք պատկառեցան, եւ մի դժրեսցեն զսպասաւորք սորա։ 36 Եւ որք գայցեն ի սմա զբազմութիւն դիւացն, կապեսցես ի տեղւոջս յայսմիկ, զի խթեսցեն զծուլացեալսն յաստուածպաշտութեան։ 37 Բայց մի տացես նոցա իշխանութիւն ըստ իւրեանց լրբութեանն յարձակիլ ի վերայ հաւատացելոց։    38 Եղիցի եւ, որք հաւատովք յիշեսցեն զանուն սուրբ եկեղեցւոյս ի նեղութեան իւրեանց կամ ի վիշտս, կամ ի ցանկութիւն չարեաց կամ ի լլկումն, կամ ի գետավէֆֆժութիւն կամ ի գազանաց բեկումն կամ ի վիհս անհնարինս որոգայթից, դու, Տէր Աստուած մեր, լուիցես նոցա եւ զերծուսցես զնոսա յարժանահաս չարեաց անտի, քանզի քո արարածք են եւ գինք արեան։ 39 Մի վասն մեղաց նոցա դատեսցես զնոսա եւ վասն անաւրինութեանց նոցա պատժապարտեսցես զնոսա, այլ գթութեամբ քով խրատեա, որ անոխակալդ ես եւ ամենեցուն մատակարար ըստ իւրաքանչիւր պիտոյից։ 40 Յիշեա, զորս արեամբ քո գնեցեր եւ մահուամբդ քո որդեգիրս արարեր։    41 Մի եղիցի իշխան ի վերայ հաւտի քո եւ ապաստանիչ ժառանգութեան վերին Սիոնի։ 42 Տուր, Տէր, շնորհս բնակչաց սորա, որք պանդխտութեամբ կենաւք գնան ի կեանս յայսոսիկ, եւ ոչ ըստ մարմնոյ գրգանաց, եւ զմիտս իւրեանց յերկիւղ քո ունիցին։ 43 Թող զմեղս նոցա, ջնջեա զյանցանս նոցա բարեխաւսութեամբ սրբոյ Կարապետիս եւ հեղմամբ արեան սորա, գրեա զնոսա ի դպրութիւնն կենաց, ի վիճակս արդարոց քոց։ 44 Այո, աղաչեմք, եթէ մեղք մեծամեծք իցեն, ի կալ առաջի սրբոյ եկեղեցւոյս եւ ունելով բարեխաւս զհեղումն արեան սրբոյ Կարապետիս, եւ զմեր նահատակութիւն տառապանացս՝ հաշտեաց ընդ նոսա մարդասիրութեամբդ քով։ 45 Եւ մի անտես առներ զաղաչանս մեր, զի դու վասն մեղաւորաց իջեր յերկնից, որպէս ասացեր. Ոչ եկի կոչել զարդարս, այլ՝ զմեղաւորս. արդ՝ վասն մեղաւորաց աղաչեմք, եւ ոչ վասն արդարոց։ 46 Զմեղաւորաց թող զմեղս, զհիւանդաց առողջացո զվէրս։ 47 Եւ որք ապաւինեցան ի կենդանութեան իւրեանց եւ գործեցին զբարիս ի սուրբ եկեղեցիս, եւ որք սատարեցին Սրբոյ Կարապետիս եւ կրաւնաւորացս, եւ բազում մեղս գործեալ իցեն, եւ առատաձեռնին ի մեղաւոր ընչից իւրեանց Սրբոյ Կարապետիս (նոյն ինքս Կարապետս լիցի փոխատու փոխանակ ապականացու ողորմութեանն), հատո նոցա զպարտիս իւրեանց, մատակարարեա նոցա առատապէս զթողութիւն մեղաց։    48 Մնասցէ զաւրութիւն աջոյ քո ի վերայ վիմիս այսորիկ։ 49 Եւ որպէս յառաջ հիմնարկեցաւ քո զաւրութեամբդ, նոյնպէս կացցէ, մինչեւ գաս նորոգել զերկիր։ 50 Յայնմ աւուր գտցես զսա նորոգ եւ անապական, որպէս զխորանն ի հնումն, զի դու կարող ես յամենայնի։ 51 Եւ զմեր մահս ընկալ, եւ յամենայն արարածոց քեզ փա՜ռք յաւիտեանս. ամէ՜ն։    52 Եւ յասել զԱմէնն, եկն ձայն յերկնից, որ ասէր. Եղիցի ձեզ՝ որպէս եւ կամիք։ 53 Եւ որ ոք վասն անուան իմոյ եւ Կարապետիդ պանդխտեսցի, հատուցից նոցա ի գալստեան իմում։ 54 Եւ դուք եկայք ի տեղիսն լուսեղէնս, զոր պատրաստեցէք ճգնութեամբ ձերով։ 55 Եւ լուեալ սրբոցն՝ երկիր պագին առաջի սրբոյ սեղանոյն։ 56 Եւ ելեալ արտաքս եւ գնաց Պաւղիկարպոս առաջի սրբոյ խաչին եւ անդ սկսաւ աղաչել զԱստուած՝ վասն խաղաղութեան ամենայն աշխարհի, եւ զեկեալ թշնամին խորտակելոյ եւ աղքատաց մնալ ի տեղիս իւրեանց։    57 Եւ յանկարծակի հասին զաւրքն Պարսից. եւ իբրեւ եկին ի դուռն Պաւղիկարպոսի, վաղվաղակի հատին զպարանոց նորա եւ ձգեցին առաջի խաչին։ 58 Եւ ինքեանք եկին մինչեւ ի դուռն եկեղեցւոյն եւ տեսին զկրաւնաւորսն յարտասուս եւ յաղաւթս պարապեալ։ 59 Եւ յարձակեալ ի վերայ՝ զեւթանեքեանն կոտորեցին. եւ էին այսոքիկ. Թէովնաս, Պաւղիկարպոս, Սիմէովն, Յովհան, Եպիփան, Դիմառիոս, Ենարկիոս։ 60 Սոքա կոտորեցան ի զաւրացն Միհրանայ յամսեանն Քաղոց, որ աւր երրորդ էր, յաւուր հինգշաբաթի, յիններորդ ժամու։    61 Եւ ինքեանք մնացին ի տեղին մինչեւ ցառաւաւտն։ 62 Բայց զդուռն եկեղեցւոյն ոչ կարացին գտանել, զի փակեաց Տէր ի նոցանէ։ 63 Եւ սկսան մրճաւք հարկանել եւ ոչ գտին։ 64 Եւ զարհուրեալք ի դիւաց՝ փախեան ի տեղոջէն գիշերով։ 65 Եւ մարմինք սրբոցն անկեալ կային ի տեղւոջն զերիս աւուրս անթաղ, զի ամենեքեան փախեան։    66 Եւ յետ երից աւուրց եկին սպասաւորք սուրբ եկեղեցոյն եւ հայրն Թոդիկ, եւ տեսեալ զնոսա, զի վախճանեալ էին, եւ յարտասուս եղեալ՝ տրտմեցան յոյժ։ 67 Եւ առեալ իջուցին նոցա ի մէջ դրախտին՝ ի կողմն հարաւոյ։ 68 Անդ փորեցին զերկիր եւ իջուցին զնոսա ի գերեզման առ Անտոն եւ Կրաւնիդէս, որ եկեալ էին զկնի սրբոյն Գրիգորի ի Կեսարիայէ։ 69 Եւ կանգնեալ նշան տէրունական ի վերայ նոցա՝ բազմաց բժշկութիւնս առնէին։    70 Իսկ ոմանք հասեալ ի Մուշեղայ իշխանէն՝ տեղեկանալ վասն զաւրացն, իբրեւ տեսին զնոսա կոտորեալս, հիացան եւ փութանակի երթեալ պատմեցին զիրսն իշխանին Մուշեղայ։ 71 Եւ նորա լուեալ՝ զաւուրս երիս իբրեւ զմեռեալս դնիւր անխաւս։ 72 Իսկ զաւրքն մատուցեալ թուղթ քրիստոնէական աւրինաւք եւ մխիթարութեամբ, ասելով. 73 Ո՜վ ճշմարիտ շառաւեղ երանելի յուսոյն, երջանիկ սպարապետ, մի երկմտիր վասն նոցա, զի աղաւթիւք իւրեանց ամուր աշտարակ եղեն աշխարհի, բարեխաւսք եւ աւգնականք առ Աստուած։ 74 Բայց դու առաւել գոհութիւն մատո Աստուծոյ, որ ի քում ժամանակի յայնքան աստիճան հանգստեան փոխեցան յաշխատութենէ անտի խիստ վարուցն։ 75 Զնոսա յԱստուած թող եւ տես զեկեալսդ ի վերայ մեր զՄիհրան, թէ որպէս յաղթեսցես։    76 Իսկ նորա որպէս ի քնոյ զարթուցեալ՝ հրամայեաց կոչել առ ինքն զՎահան, զոր իշխան էր արարեալ Տարաւնոյ, մինչ ինքն Հայոց մարզպան եղեւ։ 77 Եւ ասէ ցնա. Որդեակ Վահան, դու գիտես զաւուրս կենաց իմոց, որ այս ՃԻ ամ է, որ ես պատերազմ եմ մղեալ եւ սլաքով եմ սրբեալ զարիւնն ի ճակատէս փոխանակ քրտան։ 78 Ութսուն եւ երեք ռազմ անձամբ իմով եմ կարգեալ եւ յաղթեալ։ 79 Եւ արդ ծեր եմ եւ դողդոջոտ, եւ աւգնական իմ Աստուած է եւ դու, եւ ոչ այլ ոք, զի որդին իմ մեռաւ երկոտասանամեայ։    80 Եւ արդ, որդեակ, դիր զայս ի մտի քում, զի եթէ ի վերայ քրիստոնէից մեռանիս եւ եկեղեցւոյ՝ մարտիրոս ես, եւ եթէ ի վերայ մարմնաւոր իրաց՝ այն քեզ անուն քաջութեան է։ 81 Զի ես այլ ժառանգ ոչ ունիմ՝ եւ երկիրս քեզ եղիցի եւ զաւակի քում յետ քո։ 82 Արդ՝ արի գնա եւ իմաստութեամբ արա զիրսդ, եւ սուրբ Կարապետն լիցի քեզ աւգնական եւ պարիսպ եւ աղաւթք սուրբ կրաւնաւորացն՝ յաջմէ եւ յահեկէ։    83 Իսկ Վահան յանձին կալեալ զիրսն՝ սկսաւ դեսպանս կազմել եւ առ նա յուղարկել, զի հաշտեսցի եւ գնասցէ։ 84 Իսկ նա ասէ. Մինչեւ զիշխանն Մուշեղ ոչ կալեալ տանիմ ի Պարսիկս առ արքայն, ոչ գնամ աստի։ 85 Իսկ Վահան արձակեալ՝ ասէ. Եթէ զերկիրս ինձ տացես տէրութեամբ եւ իշխանութեամբ, ես տաց զՄուշեղ ի ձեռս քո, եւ ես ինքս առ քեզ գամ ապստամբութեամբ ի նմանէ եւ հատանեմ զերկիւղ ի պատեհութեան. եւ նորա կոչեալ, քանզի յաւժարէր իրացն։ 86 Եւ ինքն իջեալ ի Մուշն աւանի, եւ Մուշեղն՝ յամուրն Ողկան։    87 Արդ՝ այն զաւրքն, որ զկրաւնաւորսն կոտորեցին, անցեալ գնացին յԱստղաւն ամրոցն. կացին աւուրս երկու եւ ոչ ինչ կարացին առնել։ 88 Ապա գնացին առ Միհրան եւ ծանուցին զամենայն ձեւ ամրոցին։ 89 Իսկ իբրեւ եկն Վահան առ Միհրան, խնդրեաց ի նմանէ զԱստղաւնս։ 90 Եւ Վահան ասէ. Ոչ այդպէս, տէր. այլ տուր ի ձեռս իմ չորս հազար այր, որ գնամ ի վերայ ամուր բերդիցն, ուր մտերիմք նորա եւ գանձքն, գուցէ բռնացեալ ոչ տայցեն ի ձեռս իմ՝ ապստամբ զիս կարծելով։ 91 Այլ այժմ երթիցուք նախ յԱւձ քաղաք եւ ապա յայլ ուրեք։    92 Իսկ Միհրան տուեալ ի ձեռս նորա չորս հազար ընտիր առն եւ ձիոյ։ 93 Եւ նորա առեալ տանէր մինչեւ ի դուռն Աւձ քաղաքին, ի ներքս նենգութեամբ դարան մահու գործեալ՝ ի ձեռս գալ զաւրացն։ 94 Եւ առ վաղիւն բանս արարեալ քաղաքին՝ ի ներքս առնուլ զզաւրսն Պարսից։ 95 Եւ քանզի նուրբ էր մուտ քաղաքին՝ սակաւք սակաւք կարէին մտանել ի ներքս։ 96 Եւ որք ընդ դուռն յայնկոյս անցանէին, զայն ի տունս արկեալ՝ կողոպտէին զսգեստն եւ զգլուխսն կտրէին եւ արտաքոյ պարսպին յաներեւան տեղիսն ի խորսն լնուին։    97 Եւ ի չորս հազարէն յիսուն այր էր թողեալ ի Խարձ կոչեցեալ գեւղն։ 98 Եւ նշան տուեալ էր, թէ՝ Յորժամ զոք ի ձեզ յուղարկեմ, ի Միհրան գնացէք եւ այլ զաւրս ածէք։ 99 Եւ այնպէս արարեալ՝ եւ յղեաց, թէ՝ Այլ զաւրս տուր։ 100 Եւ նոքա դարձան առ Միհրան եւ առին ի նմանէ երկու հազար այր ընտիր եւ եկին առ Վահան։ 101 Եւ նա այնպիսի գործ հնարեաց, զոր ոչ կարացին գիտել Պարսիկքն։    102 Արդ՝ յորժամ եկին ի դուռն մաւրացն, Վահան զՊարսից զաւրացն զերիվարսն եւ զհանդերձսն տուեալ էր քաղաքացեացն, ի դուռն կոչեաց զնոսա եւ ետ խրատ, թէ՝ Յորժամ նոքա ի ձեզ հային, դուք միաբան ի քաղաքն դարձէք, եւ ի ներս մտեալ՝ զյաղթութեան փողն հնչեցուցէք, եւ զդուռն քաղաքին ի բաց թողէք, զի նոքա կարծիցեն, թէ առին զքաղաքն։ 103 Եւ արարին այնպէս։ 104 Արդ՝ իբրեւ տեսին Պարսիկքն, զի դիմեցին նոքա միաբան ի քաղաքն, խնդացին յոյժ։ 105 Դիմեցին եւ նոքա ի քաղաքն եւ սկսան մտանել։ 106 Իսկ Վահան փութով ընդ առաջ եկեալ զաւրացն՝ աւետիս տայր եւ քսան այր ի Պարսից զաւրացն աւետաւոր առաքէր առ Միհրան, թէ՝ Առաք զքաղաքն։ 107 Եւ իբրեւ դարձան աւետաւորքն, եւ ինքն դարձաւ զհետ Պարսից զաւրացն։    108 Եւ իբրեւ բազումք մտին ի քաղաքն, եւ այլքն դեռ մտանէին, սկսան կասկած առնուլ զիրացն եւ կամէին յետս դառնալ։ 109 Իսկ Վահան զհետ մտեալ՝ սկսաւ կոտորել եւ ի մաւրսն լնուլ։ 110 Եւ ինքն աստի եւ քաղաքացիքն անտի՝ քառասուն այր մաւրահեղձ արարին։ 111 Եւ զայլսն ի քաղաքն արգելեալ՝ կտրել տայր զգլուխսն, եւ ի պարիսպն հանէին։ 112 Եւ արարեալ համար յաւուր յայնմիկ՝ գտին զգլուխս ԶՌ՝ պակաս երկու։ 113 Եւ հրամայեաց զամենեցուն զքիթսն կտրել եւ զթլփատսն, եւ արկանել ի մախաղ։    114 Եւ ինքն առեալ զզաւրս իւր՝ արս եւթն հարիւր՝ եկն ի Մուշն աւան։ 115 Չորս հարիւր այր թողեալ յանցս Մեղեայ եւ երկու հարիւր այր աշտենաւորս ի Սարասանայ ցեղէն թողոյր ի Ծծմակն, եւ ինքն հարիւր այր առեալ ընդ իւր՝ եկն առ Միհրան։ 116 Եւ մտեալ ի սենեակն՝ խաւսեցաւ ընդ նմա այսպէս եւ ասէ. Ես փախստական եկի ի քո զաւրացն, զի ոչ ի քաղաքն թողին զիս, եւ ոչ աւարամասն ետուն մեզ։ 117 Այլեւ զիմ զաւրսն ի քաղաքն արգելին, եւ ես փախստական գամ։ 118 Իսկ Միհրան խորհեցաւ Ռ այր արձակել ի վերայ նոցա։ 119 Եւ Վահան ասէ. Նաեւ ի քէն ապստամբեալ իսկ են, եւ զզաւրս քաղաքին եւ զկապուտն առնուլ կամին, ի Յոյնս անցանել։    120 Իսկ Միհրանայ առաւել բարկացեալ՝ հրամայեաց երկու հազար այր արձակել ի վերայ նոցա։ 121 Եւ Վահան խրատ տայր զաւրացն՝ ի գիշերի մի անցանել ընդ գետն Մեղ, այլ իջեւանս առնել եւ վաղիւն ապա գնալ։ 122 Գուցէ ոք թշնամի, ասէ,յարձակիցի, եւ դուք չէք ընդել վայրուցն։ 123 Եւ ասէ ցնոսա. Հազար այր գնացէք ընդ Ծծմակն, եւ հազար՝ ընդ դաշտն։ 124 Եւ տուեալ նոցա առաջնորդ, եւ ինքն ել, ի Միհրանայ գնաց՝ յուղարկել զնոսա։    125 Իբրեւ գնացին յայն տեղին, ուր բաժանել հրամայեաց, առաքեաց հարիւր այր զհետ նոցա, որ ընդ Ծծմակն գնացին։ 126 Եւ ինքն հարիւր այր առեալ՝ գնաց զկնի նոցա։ 127 Եւ իբրեւ անցին յայնկոյս գետոյն Մեղայ, իջոյց զնոսա ի քուն առնել։ 128 Եւ ինքն ի պատրաստի արարեալ զդարանակալսն՝ հրամայեաց ծառայիցն զերիվարսն կտրել յարաւտի պատճառանաւք եւ զնոսա յանհոգս առնել։ 129 Եւ յանկարծակի հնչեցուցին զփողսն յետոյ եւ յառաջոյ եւ ի մէջ առին զնոսա։ 130 Եւ ի սակաւ ժամու բարձին զգլուխս նոցա եւ ի գետ անդ ընկեցին, եւ ոչ ոք ի նոցանէ զերծեալ եւ ոչ մի։ 131 Եւ զերիվարսն առաջի եդեալ՝ ի Ծծմակն անցուցին։    132 Եւ մինչ նոքա զայն պատերազմն անցուցին եւ վճարեցին, եւ յառաջսն եկին այսոց։ 133 Եւ նոքա դեռ չէին եկեալ ի Ծծմակն. եւ մնացին, մինչեւ եկին նոքա, եւ յանհոգս եղեալ՝ իջին, զի զայն խրատ տուեալ էր Վահան։ 134 Եւ իբրեւ յանհոգս եղեն, ապա կալեալ զխելս կամրջին եւ ձայն սաստիկ հնչեցուցին զնոքաւք։ 135 Եւ սկսան յանխնայ կոտորել զնոսա։    136 Եւ մի ի նոցանէ ի մաւրն թագուցեալ, հեծեալ յերիվարն՝ փախեաւ ի Մուշ։ 137 Զորոյ զհետ մտեալ երկուց արանց եւ յայնկոյս գետոյն ջախեցին զգլուխ նորա։ 138 Եւ ուղեղն ընդ քիթսն իջանէր, եւ մի ընկերն առեալ աւազ՝ մատուցանէր եւ ասէր. Պարսից խորտկարար, առ զաղս։ 139 Եւ կոչեցաւ անուն տեղոյն այնորիկ Առաղս մինչեւ ցայսաւր, զոր եւ աւան իսկ շինեաց։    140 Եւ Վահանայ ի մաւրին տուեալ զնոսա՝ ոմանք այլ ոչ կարացին ելանել, եւ ոմանք ի ջուրն արգելեալ՝ խեղդեցան։ 141 Եւ զորս ի ցամաքն սպանին՝ զքիթս եւ զթլփատսն կտրէին եւ պահէին. եւ զգլուխսն ի մաւրն անդր եւ ի դաշտն ընկենուին։ 142 Եւ ժողովեալ զերկու հազար երիվարսն՝ ետ տանել յԵղանց բերդ, զոր դեռ Եղնուտն կոչեն։    143 Եւ ի վաղիւն դարձեալ եկին առ Նիխոր։ 144 Եւ հրամայեաց ծառայից իւրոց ճաշ առնել եւ զՄիհրան կոչել։ 145 Իսկ նա վասն խաւթութեան պատճառանաց ի սենեակն մտեալ եւ զՎահան միայն թողոյր առ իւր։ 146 Իսկ Վահան դռնապան եղեալ եւ զիշխանսն, որք գային, դարձուցանէր՝ ասելով. Հայոց մարզպանն չկարաց գալ ի ճաշն, եւ զիս չի թողուր։ 147 Իսկ նոցա ժողովեալ ի տաճար մի՝ ընդ գինի մտին։    148 Եւ Վահանայ առեալ զմախաղն, ուր քիթքն եւ թլփատքն կային, ետ բերել ծառայի մի առաջի նորա։ 149 Իսկ նորա զարհուրեալ՝ ասէ. Զինչ է այդ, պատմեա ինձ։ 150 Եւ նա կարգաւ պատմեաց նմա, զոր ինչ արարեալ էր։ 151 Իսկ նորա բարկացեալ, առեալ զտէգն ի ձեռանէ ծառային՝ կամէր հարկանել զՎահան։ 152 Եւ նորա ձգեալ զձեռն իւր ի սուրն, որ առաջի կայր, կտրեաց զթլփատն նորա եւ եդ ի բերան նորա, եւ ասէ. Դու ես, որ թշնամանէիր զԱստուած եւ զկրաւնաւորսն իմ սպանանել ետուր՝ զսիւնսն աշխարհի։ 153 Եւ զքիթսն ետ տեսանել աչացն, եւ պատառեալ զփորն՝ ետ ծառային հանել զլեարդն եւ դնել ի բերանն։ 154 Եւ հարեալ զդանակն ի փողսն՝ ետ թողուլ ի ցից։ 155 Եւ մինչ լոկ որ զթլփատն կտրեաց, ասէ. Տուր բանից նիշ եւ պատուէր ի Պարսիկն, որ յԱպահունիս, եւ ես ապրեցուցանեմ զքեզ։ 156 Եւ նա տուեալ բանս բազումս եւ պատուէր երդմամբ ասացեալ, զոր նա եւ նա միայն գիտէին։ 157 Եւ իբրեւ ասաց զիրսն, առեալ զդանակն՝ եհար ի սիրտն, եւ անդէն մեռաւ։    158 Իսկ ծառային առեալ զարիւնոտ զսգեստն՝ պահեաց։ 159 Եւ զարիւնն մաքրեալ եւ կողմնեցուցեալ ի մահիճսն, որպէս թէ ի քուն է, եւ ինքն կոչեաց զպարսիկ դպիրն Միհրանայ ի սենեակն։ 160 Եւ ետ գրել ողջոյն եւ նշանաբան եւ թէ՝ Յետ երից աւուրց եկ ի բլուրդ, որ ի վերայ Կոթ ձորոյ, զի տեսցուք զիրեարս, հազար արամբք միայն։ 161 Եւ դպիրն գրեաց որպէս ասաց նմա Վահան, եւ եդ զմատանին Միհրանայ ի վերայ։ 162 Եւ կոչեաց ի ծառայիցն Միհրանայ տասն այր հաւատարիմ եւ ետ տանել զթուղթն առ Վաշիր, որ զհազար արսն ունէր ընդ ինքեան եւ յԱպահունիս էր. եւ առեալ գնացին։    163 Իսկ Վահան կոչեաց զնուիրակն եւ ասէ. Կոչեա զայս անուն իշխան. եւ կոչեաց։ 164 Եւ իբրեւ գայր իշխանն եւ մտանէր ընդ փողոցն խաւարչտին միայն, վեց այր աստի եւ անտի կային, եւ մինչդեռ կամէր մտանել ի սենեակն, աճապարեալ ունէին զփողոցն, զի մի ձայն բարձեալ ճչիցէ, եւ հարեալ դանակ ի սիրտն՝ ի միւս այլ սենեակն ձգէին զդին։ 165 Եւ զնուիրակն եւ զդպիրն վասն պատճառոյ իրաց արկանել ետ ի բանտ, եւ ինքն սկսաւ կոչել զիշխանսն խաբէութեամբ ի խորհուրդ, եւ նենգով այնպէս առնէր։ 166 Եւ սպան յաւուր յայնմիկ իշխանս ութսունվեց։    167 Եւ իբրեւ զիշխանսն վճարեաց եւ գնաց ի տաճարն, ուր զաւրքն էին Պարսից,եւ ժողովեաց զնոսա ի ներս եւ զիւրն եւ զայլ գաւառին ծառայսն արտաքս եհան։ 168 Եւ ինքն սկսաւ զնոսա վտանգել բանիւք, թէ՝ Արժան էր ձեզ զմարգարտեայ պսակն մարզպանին գողանալ։ 169 Արդ՝ հրամայեալ է զձեզ զամենեսեան մերկ առնել, մինչեւ ցուցանէք։ 170 Եւ հանեալ զամենեցունց հանդերձսն՝ հրամայեաց արկանել զնոսա ի տաճարն՝ անձինս հազար ինն հարիւր եւ ութսուն. եւ ի միւս տաճարին՝ այլ արս ՌՋԳ։ 171 Եւ փակեալ զդրունս տաճարացն, բերեալ զգլուխն Միհրանայ՝ կախեաց ընդ երդն։ 172 Ցուցանէր նոցա՝ ասելով. Այս այն գլուխն է, որ կամէր զՍուրբ Կարապետն հիմն ի վեր առնել եւ զկրաւնաւորսն այրել։    173 Եւ հրամայեաց վառել զերկոսին տաճարսն եւ ասէ ցնոսա. Դուք ինձ վնաս էք առնել, որ զտաճարքս այլ յայրել էք ի տալ։ 174 Բայց թէ կամի Աստուած եւ սուրբ Կարապետն, ես զայս փայտս յապաշաւել եմ թողել, սակայն ընդ ձեր եւ ընդ ձեր թագաւորին կառափն հանեմ, զի ես աշխատեալ եմ ի շինելն։ 175 Եւ դուք մերկք էք եւ ցրտացեալք. բայց վասն իմ մեղացն թողութեան եւ վասն իմ հարանցն ջեռարուք, ասէ, եւ մի ամաչէք։ 176 Եւ տունքդ այդ գերեզմանք ձեզ եղիցին, շնորհաւ Պարսից արքային։ 177 Եւ բոցն բորբոքեալ ելանէր եւ հոտ ճենճերացն, մինչ գրեթէ ամենայն քաղաքն արբեալ լինէր ի հոտոյն։ 178 Եւ ինքն ժողովեալ զկապուտս նոցա եւ զգանձս՝ ետ տանել յամուրն Ողկան։ 179 Եւ զիշխանսն Մուշեղայ ածել ետ։    180 Եւ ինքն առեալ հազար այր՝ գնաց ընդ առաջ Վաշրայ։ 181 Եւ երթեալ ի վերայ լերինն՝ ընդ երիս կոյս դարան գործեաց։ 182 Եւ առաքեալ զնուիրակն եւ զդպիրն կոչել զՎաշիր անդ, եւ նոքա երթեալ՝ կոչեցին զնա, զի իջեալ էր յեզր ծովուն։ 183 Բայց նուիրակն եւ դպիրն ոչ ինչ գիտէին զիրսն. զի զհանդերձս Պարսիցն իւրոց իշխանացն տուեալ էր, կարծէին, թէ ինքեանք են։ 184 Բայց Վահան ոչ ետ մաւտել ի նոսա, այլ առանձին յետոյ գային։    185 Իբրեւ գնացին, զՎահանայ ասացեալսն պատմեցին որպէս յերեսաց Միհրանայ, եւ առեալ Վաշրայ երեք հազար եւ վեց հարիւր այր՝ եկն ի վերայ լերինն։ 186 Եւ իբրեւ մաւտեցան ի տեղին, յիսուն այր ի բացեայ եթող վասն այլ թշնամեաց։ 187 Եւ ինքն եկն եմուտ առ Վահան ի վրանն, կարծելով թէ Միհրան է։ 188 Իսկ Վահան, ասէ. Վաշիր, զինչ եդիք ի մտի. ի Պարսիկ հաւատ կամէիք դարձուցանել զերկիրս Հայոց։ 189 Եւ հրամայեաց դռնապանացն արգելուլ զզաւրսն ի հեռուստ։ 190 Եւ զՎաշիր գանեաց, մինչեւ առ բանից նշան զզաւրսն կոչելոյ. եւ նա առ հարկին ետ նշան եւ բանից նիշ ի զաւրապետն եւ առ իշխանսն՝ գալ ի տեղին փութով։ 191 Եւ ետ գրել թուղթ պարսիկ դպրին՝ կաշառեալ, զի այնպէս գրեսցէ, որ գայցեն զաւրքն վաղիւն, զի Յոյնք են ի գալ ի վերայ մեր։ 192 Եւ տուեալ զմատանին Վաշրայ եւ թուղթ յայն զաւրսն, որ ի հեռին կային։ 193 Եւ դարձուցին կոչնականս զաւրացն, այլոց եւ զիշխանսն մի մի կոչել տայր եւ զգլուխսն կտրէր. եւ ոչ իմացան այլ զաւրքն, մինչեւ մի ոմն յիշխանացն փախեաւ եւ անկաւ ի բանակն իւր։    194 Եւ իբրեւ գիտաց Վահան, եթէ յայտնի եղեւ իրքն, ազդ արարեալ այնոցիկ, որ ի դարանսն կային, եւ յարուցեալ նոցա ի յետին կողմանէ, փախստական արարեալ զնոսա ի բերդն կոյս, ի ձոր անդր։ 195 Եւ որ բուն յետին դարանքն էին, չյարեան, իսկ արք բերդին քարամբք եւ գլաւք յանխնայ կոտորեցին։ 196 Եւ փախստականք եղեն արք հարիւր յԱպահունիս, զոր տեսեալ դարանակալացն՝ կալան զնոսա։    197 Եւ ապա վաղիւն սկսան զաւրքն գալ ի վերայ բլերն՝ ի նոյն տեղին։ 198 Իսկ Վահանայ ընդ առաջ գնացեալ նոցա՝ իջոյց զնոսա եւ ասէ. Թողէք զերիվարսդ, զի արածեսցին մինչեւ ցերեկոյ, եւ յերեկոյն իջանեմք ի դաշտն, ի վերայ Յունացն։ 199 Եւ նոքա հաւանեալ՝ արարին այնպէս։ 200 Եւ դարանակալքն յանկարծակի դիմեալք՝ կտրեցին զերիվարսն ի զաւրացն, եւ փախստական արարեալանցուցին ընդ Արածանի, եւ հանին ի Քարքեայ։ 201 Իսկ զաւրացն Պարսից տեսեալ՝ աղաղակեցին միաբան եւ ասեն. Վա՜յ մեզ, կորեաք։ 202 Եւ կոչեցաւ անուն տեղւոյն այնորիկ Կորի։    203 Իսկ Վահանայ առեալ զզաւրսն՝ իջուցանէր զնոսա ի ձորն բուն։ 204 Յարեան դարանակալքն աստի եւ անդի, եւ առեալ զնոսա ի մէջ՝ սատակեցին՝ ոչ ողորմելով ումեք։ 205 Եւ հրամայեաց արս քառասունս թողուլ՝ զրուցատարս Պարսից արքային։ 206 Եւ ետ տանել եւ զգլուխն Միհրանայ առ թագաւորն՝ ասելով. Այս մարզպանս Հայոց յորժամ եկն յերկիրս մեր, եւ զաւրս հակառակեալ ընդ իրեարս՝ գունդ խնդրեցին եւ ոչ կարացին գտանել։ 207 Եւ Յոյնք ձեր թշնամիք էին, ի նոսա ոչ իշխեցաք գնալ։ 208 Եւ ձեզ ընդ ակամբ էաք, եւ ձեր զաւրացն գունդ ոչ կայր. ապա կտրեցաք զգլուխդ զայդ եւ խաղացաք։ 209 Արդ՝ լուաք, եթէ ի Շահաստանէ ելեալ էք ի Բոստր քաղաք՝ յերկիր տափարակ եւ դաշտաձեւ, եւ գիտեմ, որ գնդի խաղայք. առէք զգլուխ քեռորդոյդ ձերոյ, եւ եղիցի դա ձեր գունդ ազգաց յազգս։    210 Եւ իբրեւ գնացին արքն քառասուն եւ տարան զգլուխն Միհրանայ առ արքայն Խոսրով, խռովեցաւ, պղտորեցաւ, ամաչեաց զամաւթն յաւիտենից։ 211 Եւ ի միւսում ամին խրոխտացեալ՝ այլ զաւրս առաքեաց։    212 Ի նոյն ամի Սուրբ Կարապետն, որ յԻննակնեան տեղիսն էր, փլաւ, զի շարժ խստագոյն եղեւ։ 213 Եւ տունք ի ներքոյ նորա ի շարժէ անտի փլան։ 214 Իսկ եկեղեցին, քանզի հիմն ի վերայ նոցա էր, շարժեցաւ եւ պատառեցաւ։ 215 Զոր Մուշեղ Մամիկոնենից ետ գանձս, զի շինեսցեն քարակոփս, բայց ոչ ժամանեցին շինել որպէս արժանն էր, զի զաւրք Պարսից նեղէին զնոսա։ 216 Ի սոյն ամի շինեաց Մուշեղ զԿարապետն եւ վախճանեցաւ։ 217 Եւ կայ ի թաղման առ Արծրունեաց իշխանին, ի կողմ արեւելից ճակատուն։    218 Եւ յետ վախճանելոյն Մուշեղայ՝ նստաւ յաթոռ իշխանութեան նորա Վահան. զոր եւ բազում քահանայիւք եւ քսան եպիսկոպոսաւք տաւն ցնծութեան կատարեցին փրկութեան տեղեացն, ուր զհաւատսն ունէին եւ ի դուռն սրբոյ Կարապետին եւ ի վանս Գլակայ եպիսկոպոսին։ 219 Եւ տասն եւ ութ գիւղս ազատեաց եւ ետ եկեղեցւոյն, ջնջեաց զանուանս նոցա յարքունի դիւանէն։    220 Ի նոյն ամին վախճանեցաւ երանելին Թոդիկ՝ հայր վանացնԳլակայ. եւ կայ թաղեալ ի նոյն տեղւոջն, զոր Հայրաբլուր կոչեն, որ է ընդ աջմէ եկեղեցւոյն, ի հիւսիսոյ ընդ արեւելս։ 221 Եւ նստաւ յաթոռ նորա մանկիկն Ստեփաննոս՝ որդի իշխանին Արծրունեաց, որոյ մայրն հերձաւ. եւ կան ի թաղման ծնաւղք նորա ի նոյն վանսն։ 222 Եւ բազում ուղղութիւնս գործեաց ի գաւառն Տարաւնոյ, զի վերագոյն ունէին զնա, քան զեպիսկոպոսն, զի հայր էր վանացն եւ ընդ ձեռամբ իւրով ունէր երեք հարիւր իննսուն եւ ութ կրաւնաւորս։ 223 Զի այնչափ առաքինի էր, որ ամենեքեան իբրեւ զՅովհաննէս ունէին զնա։    224 Սա խնդրեաց ի Կարապետէն կապել զբերանս գազանացն, որք բեկանէին զլուսաբերս եկեղեցւոյն. եւ եղեւ այնպէս։ 225 Եւ բազում պարկեշտ վարուք իւրովք յանդիմանէր զիշխանն Հարքայ, որ ունէր զկին եղբաւր իւրոյ։ 226 Եւ ածեալ ի հաւան կտրել ի կնոջէն եւ արարեալ կրաւնաւոր՝ ետ նմա շինել զեկեղեցին, որ ի Թիլն աւանի յԵկեղեաց գաւառի։    [Է] ԳԼՈՒԽ ԳԱԼՈՅՆ ՎԱԽՏԱՆԳԱՅ Ի ՏԱՐԱՒՆ ԵՐԵՍՈՒՆ ՀԱԶԱՐ ԱՐԱՄԲՔ, ՈՐ ՇԻՆԵԱՑ ԶՊՈՐՊ ԵՒ ԶԱՄՈՒՐՆ ԳԱՐՀԱՐ ԵՒ ԿԱՑԵԱԼ Ի ԳՐԳՈՒՌ ԱՄՍ ԵՐԵՔ1 Դարձեալ զաւրաժողով եղեւ Խոսրով արքայ ի վերայ Յունաց երկրորդ անգամ։ 2 Ի մտի կալեալ զմահն Միհրանայ՝ քեռորդւոյն իւրոյ, եւ առաքեաց զՎախտանգ՝ նորին հաւրեղբայրն երեսուն հազար ընտիր առն եւ ձիոյ զաւրու։ 3 Իսկ նորա եկեալ ի գաւառն Ապահունեաց՝ արձակէր հարկապահանջս ի Հարք եւ ի Հաշտեանք եւ ի Տարաւն։ 4 Առ որ գրեն գաւառապետքն. Եթէ Վահան տայ՝ եւ մեք, ապա թէ ոչ՝ ունայն գնայք ի մէնջ։    5 Զայսոսիկ լուեալ Վախտանգայ՝ խրոխտացաւ եւ ըմբոստացաւ։ 6 Եւ թողեալ կողմնապետ յԱպահունիս, եւ փքացեալ ալեաւք՝ եկն ի գլուխ Տարաւնոյ։ 7 Եւ շինէ զաւերեալն Ձիւնկերտ քաղաք մեծ եւ փոխէ զանուն քաղաքին ըստ անուան կնոջն իւրոյ, զոր ած ընդ իւր՝ Պորպէս, այսինքն՝ համեղ։ 8 Եւ տնկեաց այգիս եւ բուրաստանս, եւ փոխէ զատրուշանն ի դուռնն Կաթողիկէին, զոր հիմնարկեալ էր սրբոյն Սահակայ։ 9 Եւ ի վերայ լերինն Տաւրոսի շինեաց ամրոցս եւ կոչեաց զանուն նորա Գարհար, քանզի անդ ոմանք գահավէժ եղեն ի վերայ անասնոցն, կարծելով, եթէ հեծեալ են։ 10 Փոխէ եւ զԳոռոզ լեառնաբլուրն յանուն որդւոյն իւրոյ Գռեգուռոյ՝ Գռգուռ՝ զբաւսանալով յամարան աւուրսն ի վերայ նորա։    11 Եւ յղեաց պարգեւս բազումս Վահանայ, եւ թուղթս՝ զայս ինչ. 12 Քաջ եւ հզաւր բազկիդ՝ Վահանայ Սկայի, դիցն աւգնականութենէ՝ ողջո՜յն։ 13 Որ թէպէտ ընդ մահ եղբաւրորդոյն մերոյ տրտմեցաք, բայց ընդ հզաւր քո իմաստութիւնդ զարմացաք։ 14 Եւ արդ՝ ես եկեալ եմ վասն սիրոյ. արի եկ առ իս, եւ երդուիր տալ զհարկ արքունի եւ կալ հնազանդ, եւ յառաջին պատիւն ձեր մնալ եւ այլ ոչ մտանել ի նենգութիւն։ 15 Ողջ լեր ի դիցն աջոյ։    16 Եւ նա յղեաց նմա պատասխանի այսպէս. 17 Վատ եւ թոյլ անձին Վախտանգայ ի խոչքորաց դասուց, որ զաղբս ճաշակեն, ողջո՜յն։ 18 Այլ թէպէտ ընդ մահնՄիհրանայ խնդացի, բայց ընդ քո անմտութիւնդ լացի, որ զնորա մահն լսեցեր եւ զիմ կորովութիւնս ծանեար, զոր ինձ ետ Աստուած։ 19 Զիարդ իշխեցեր գալ ի վերայ եկեղեցւոյ Աստուծոյ։ 20 Այլ թէ սէր եկիր առնել, զկինդ ի հետ ընդէր ածեր, միթէ որդի խնդրես յարանց մերոց։ 21 Եւ եթէ սիրոյ պատճառանաւք եկիր, զիմ քաղաքդ էր շինեցեր եւ ամրոցս։ 22 Այլ գիտեմ, զի սուտ ես եւ իբրեւ զշուն քծնիս։ 23 Արդ՝ զկեանս քո առաջի մահու դիր եւ յերկրէս արի ել եւ գնա խաղաղութեամբ։ 24 Ապա թէ ոչ՝ զմահն, որ ընդ քեզ անցանելոց է, զայն ամենայն երկիր տեսանէ։    25 Եւ նորա բարկացեալ՝ առաքեաց ի վերայ նորա վեց հազար այր ի Մուշ։ 26 Իսկ ոմանք ազդ արարին նմա եւ ասեն, թէ գայ Ռահան ի վերայ քո վեց հազարաւ։ 27 Եւ նորա գիշերագնաց եղեալ՝ գնաց ի վերայ նոցա, որ իջեւանեալ էին ի Ծծմակն։ 28 Եւ յանկարծակի եհար զնոսա սրով, եւ ոչ ժամանեցին ըմբռնել զերիվարսն։ 29 Զի որդի նորա Սմբատ ի մէջ անցեալ՝ կտրեաց չորս հազար երիվար եւ անցուցանէր յայն կոյս Արածանոյ։ 30 Եւ հանեալ ի կողմն Հաշտենից եւ երկերիւր ձի առաջին յաղթութեանն աւարամասն ետուն եկեղեցւոյն ի Գլակայ վանսն, զի այն էր տուն նոցա հայրենական, եւ անդ կնքեցին զնա։ 31 Իսկ Վահանայ տուեալ զնոսա մաւրացն՝ զբազումս կոտորեաց եւ զբազումս խոցոտեաց եւ երկերիւր այր ի մաւր անդր ընկղմեաց։    32 Իշխանն Հաշտենից, զի ունէր ընդ ձեռամբ իւրով երեք հազար եւ երկերիւր այր. եւ իշխանն Պալունեաց՝ երկու հազար եւ երկերիւր. եւ իշխանն Արջուց՝ երեք հազար. եւ իշխանն Եղնուտայ՝ հինգ հազար. եւ ինքն Վահան՝ եւթն հազար. եւ Սմբատ՝ որդի նորա՝ վեց հազար. ընդ ամենայն՝ քսանութ հազար, այս ամենայն զաւրքս ընդ Վահանայ ձեռամբ էին։ 33 Բայց բաժանեալ էր եւ կողմապահս թողեալ ամենայն տեղեացն, եւ կային առ ինքն յաւուր յայնմիկ երեք հազար այր։    34 Եւ բազում ոճիրս գործեաց անդ իշխանն Հաշտենից, զի աճապարեալ կտրեաց զգլուխն Ռահանայ եւ զզաւրսն փախստական դարձոյց։ 35 Եւ նեղեալ զնոսա, մինչեւյաղաչանս անկեալ եւ հարկս խոստանային տալ։ 36 Իսկ Վահան ասէ. Տուք մեզ զգլուխն Ռահանայ, եւ թողումք զձեզ։ 37 Եւ զաւրքն ի տագնապ անկեալ՝ խնդրէին եւ ոչ գտանէին։ 38 Ապա կալեալ զորդի նորա զՎահ՝ ետուն ցՎահան։ 39 Իսկիշխանն Հաշտենից յառաջ մատուցեալ՝ ասէ. Կամ տուք զՌահան ի մեզ, կամ տուք ԼՌ դահեկան։ 40 Եւ նոքա ետուն ԼՌ դահեկան։    41 Իբրեւ դարձաւ եւ ետես Վահան, զնախանձն Աստուծոյ նախանձեալ՝ յարձակեցաւ ի վերայ նոցա եւ սկսաւ կոտորել զնոսա։ 42 Իսկ նոցա զաղաղակ բարձեալ ասեն. Առ ինչ դարձայք ի պատերազմ, ո՜վ աւելախաւսք. եւ կոչեցաւ տեղին այն Առինչս։ 43 Եւ տար եւ ածեալ զնոսա ի դաշտին՝ եւ որք փախեանն, էին պակաս, քան զհինգ հարիւր այր։ 44 Որք երթեալ պատմեցին Վախտանգայ, իսկ նորա բարկացեալ՝ հրամայեաց գլխատել զնոսա։ 45 Եւ ոչ մնաց ի վեց հազարէն եւ ոչ մի։    46 Իսկ Վախտանգայ ի ցասումն բարկութեան շարժեալ վասն Ռահանայ՝ առաքեաց զԱսուր ի վերայ նորա ութ հազարաւ։ 47 Որք եկեալ՝ բանակեցան յեզերս գետոյն Մեղայ եւ արձակեցին առ Վահան այսպէս. Ա՜յ չարաբարոյ գայլ Վահան, մինչ գիտես, եթէ ծառայելոց ես Արեաց արքայի, ընդէր յանդգնիս այդպէս։ 48 Արդ՝ արի եկ առ մեզ եւ լեր հարկատու մեզ եւ գնա, ապա թէ ոչ՝ մեռանիս իբրեւ զշուն։ 49 Եւ նորա լուեալ զայն՝ առեալ վեց հազար այր եւ գնաց ի վերայ նոցա ինքն եւ որդին իւր Սմբատ։ 50 Իբրեւ կացին հանդէպ իրերաց, սկսաւ Ասուր թշնամանել զՎահան եւ Գայլ կոչէր նմա։ 51 Եւ նա ասէ. Յիրաւի է անունդ ինձ, քանզի գամ կոտորեմ, երթամ եւ այլ գամ։ 52 Եւ սկսան մարտնչել ընդ միմեանս։    53 Իբրեւ խմբեցաւ պատերազմն, ակն եդեալ Սմբատ՝ որդին Վահանայ, Ասուրայ եւ պատահեցաւ նմա։ 54 Իսկ Ասուր տեսեալ, թէ պատանի է, քամահեաց զնա եւ ասէ. Քարապաշտ հարճորդի, ի բաց կաց, որ ի պատերազմող արսն անցից։ 55 Եւ նա ասէ. Որդի սատանայի, յիրաւի է անուն քո Ասուր, զի սուր քո ոչ ինչ է, եւ ի մարտնչել ընդ մանկանս ճանաչես զպարտութիւն քո։ 56 Եւ ածեալ զսուրն՝ կտրեաց զգլուխ երիվարի նորա եւ զնա յերկիր ընկէց։ 57 Եւ յարձակեալ՝ առ զգլուխն ի նմանէ, եւ ասէ. Փա՜ռք քեզ, Քրիստոս, եւ սուրբ Կարապետ, որով յաղթեցեր հակառակորդին։    58 Եւ մինչդեռ նա զայս ասէր, պատեցին տասն այր զՎահան. որպէս որք զանտառն հատանեն, այնպէս յանխնայ կոփէին եւ նոքա։ 59 Եւ սկսաւ պակասել Վահան, եւ ձայն բարձեալ ասէ. Ուր ես Սմբատ Քաջ, հասիր յաւգն ծերոյս. զի էր ամաց ութսուն եւ ութից։ 60 Իսկ նորա քաջաբար յարձակեալ՝ եհատ զգլուխ որդոյն Ասուրայ, եւ ընդ մէջն ճեղքեալ հանդերձ թիկամբն աջոյ՝ զսուրն ի բաց ընկենոյր։ 61 Եւ զաւրացեալ Վահանայ՝ զվեց երիվարին գլուխսն կտրեաց։    62 Եւ մատնեաց Տէր ի ձեռս նոցա զզաւրսն Պարսից, եւ փախստական արարին զնոսա մինչեւ ցերեկոյն, եւ յութ հազարէն երեք հազար միայն գնացին առ Վախտանգ։ 63 Եւ նորա լուռ եղեալ մինչեւ ցմիւս ամն։ 64 Եւ ի նոյն ամին վախճանեցաւ Վահան Քաջ։ 65 Եւ ետ տանել զինքն ի Գլակայ վանսն, եւ կայ ի թաղման ի դուռն Սրբոյ Կարապետին, առաջի սեմոյն։    66 Իսկ ի միւսում ամի զաւրս կազմեալ գումարեաց Վախտանգ եւ առաքեաց առ Սմբատ, եթէ՝ Կամ եկ, որ պատերազմիմք, եւ կամ հնազանդեա եւ տուր հարկս։ 67 Իսկ նորա ժողովեալ տասն հազար այր՝ գնաց ի վերայ նորա յԱնդակ։ 68 Եւ թողեալ զհինգ հազարն ի բլուրն, որ կոչէն Մահուագրակ, եւ ինքն գնաց հինգ հազարաւ ընդդէմ նորա եւ գրգռեաց զնա։    69 Առաքեաց Վախտանգ տասն հազար այր ի վերայ նորա։ 70 Կարծելով, թէ ինքն միայն է՝ եկին զաւրքն եւ ի գիշերի պատեցին զնա։ 71 Եւ նա կամէր ի գիշերի ելանել ընդդէմ, բայց արգելուին զնա քահանայք դրան նորա։ 72 Իսկ նա ասէ. Վստահ եմ յԱստուած, թէ որովհետեւ ծառայեալ եմք սրբոյ Կարապետին միամտութեամբ, թէ ոչ թողու զմեզ ի ձեռանէ։ 73 Եւ ել ջահիւք ի վերայ զաւրացն Պարսից։    74 Եւ յանկարծակի տեսին այր մի գիսաւոր, որ լոյս փայլէր ի հերաց նորա եւ զաչս թշնամեացն կուրացուցանէր։ 75 Զոր տեսեալ քաջին Սմբատայ՝ ասէր ցզաւրսն. Քաջալերեցարուք եւ մի երկնչիք, զի սուրբ Կարապետն հասեալ է ի թիկունս մեր եւ ընդ մեր ինքն պատերազմի։ 76 Եւ մի ոք անհաւատալի զիրսն կարծիցէ, զի ինքեանք սկսան մարտնչել ընդ միմեանս եւ զմիմեանս սատակել, զի Տէր պատերազմէր ընդ նոսա։ 77 Եւ այնչափ կոտորեցին զնոսա, մինչեւ հեղեղատք արեանց ելանէին, որ եւ Թիլ կոչեցաւ անուն տեղւոյն այնորիկ։    78 Եւ իբրեւ վճարեցին ի կոտորելոյ զայնչափ բազմութիւնն, երկու հարիւր այր համարով թողեալ, զի զաւրացն զրոյց տարցեն զառնէն, զոր տեսին ի գիշերին։ 79 Եւ ինքն յուղարկեաց զերիվարսն նոցա ի Մուշն աւան՝ յորդին իւր, որ կոչէր ըստ պապանուանն Վահան Կամսարական, զի զհետեւակս քաղաքին հեծեալս արասցէ եւ յուղարկեսցէ փութով։ 80 Եւ նորա կազմեալ հեծեալս երկու հազար եւ հինգ հարիւր՝ հանէ առ Սմբատ իշխանն։ 81 Իսկ նորա խոյս տուեալ աւուրս ութ՝ պատրաստեաց զզաւրս իւր։    82 Եւ յետ ութ աւուրն եկն եհաս Վախտանգն ի դաշտ անդ։ 83 Եւ առ վաղիւն կազմեցան ի պատերազմ։ 84 Իսկ Սմբատ կտրեաց ի գիշերին երկու հազար այր հեծելոց եւ անցոյց ի տեղի թագստեան զՊարսկէն յետուստ կողմանէ, եւ ի բլերն յայս կողմանէ՝ երեք հազար. եւ յերկու կողմանէն ռազմ գաղտ կարգեաց։ 85 Եւ ինքն զութ հազար արսն բաժանեաց ի վեց ռազմն։ 86 Եւ ընդ առաւաւտն քաջապէս ի դիմի հարան եւ շարժեցին զնոսա ի վերայ իւրեանց, զի մի գաղտ զդարանակալսն տեսցեն։    87 Եւ իբրեւ ճակատեցան ի պատերազմն ընդ իրեարս, զառաջինն յաղթահարեցին զՍմբատ։ 88 Իսկ նորա ի բլուրն ելեալ՝ ասէր. Ուր էք, արք քաջք, յառաջ մատիք։ 89 Եւ յամենայն կողմանց ի վերայ յարձակեցան եւ ի մէջ առին զզաւրսն Պարսից։ 90 Եւ խմբեցան, եւ այնչափ սաստկացաւ պատերազմն, մինչ զի չճանաչէին զմիմեանս, բայց միայն ի ձայնս փողոցն եւ ի տեսս դրաւշացն։    91 Իբրեւ ի դիմի հարաւ Վախտանգ Սմբատայ, ասէ. Կաց, հարճորդի, թէպէտ եւ զբազումս կոտորեցէք, սակայն այսաւր չպրծնուս ի ձեռաց քաջ արանցս, այլ այսաւր գէշ գէշ պատառեսցեն զքեզ սուսերք մեր։ 92 Եւ Սմբատ ի մէջ անցեալ՝ եհատ եւ կտրեաց զսռնապանս բարձից նորա, եւ մերձ տարաւ յընկենուլ զՎախտանգ։ 93 Եւ նորա ձգեալ զտէգն՝ եհար զկուրծս նորա, եւ ի ներքս ոչ կարաց անցուցանել։ 94 Եւ Սմբատայ ձայնս արկեալ՝ ասէր. Սուրբ Կարապետ, յայտնեա եւ այսաւր զքեզ ծառայից քոց, զի վասն քո մեռանիմք ի վերայ հաւատացելոց քոց։ 95 Եւ բախեալ տիգաւ ի թիկունս նորա եւ անց ընդ զրահսն ի ներքս եւ եհան ընդ սիրտ նորա. եւ հանեալ զսուրն՝ կտրեաց զգլուխ նորա։    96 Եւ ոչ կարաց ունել, զի զբազում մարդովք վազեաց եւ յայնկոյս անցաւ գլուխն Վախտանգայ։ 97 Իսկ Սմբատ զհետ մտեալ ծառային, որ զգլուխն էառ եւ փախեաւ, եւ հասեալ՝ եհար մրճովն եւ գոգեաց զսաղաւարտն. եւ գլխոյն ոսկրն փոսեալ՝ տեղի տայր սաղաւարտին մրճին Սմբատայ, եւ հազիւ կարաց հանել։ 98 Եւ նորա հանեալ՝ ընկէց զգլուխն եւ ինքն մեռաւ։    99 Եւ այլ ոմն էառ եւ փախեաւ։ 100 Եւ Սմբատ զհետ մտեալ՝ ասէ. Ո՜վ Պարսիկք, մի անմտանայք, զի մինչ յայս անկաւ Վախտանգ, որ սրտացաւ ծառայքդ զգլուխդ առեալ փախչիք, ապա եւ ձեզ, այդպէս պարտ է լինել։ 101 Եւ ձգեալ ծառային զգլուխն ի կուրծսն Սմբատայ եւ ասէ. Տար խորովեա եւ կեր զդա. վա՜յ ձեզ, որ այլ վաղ ոչ սպանիք։ 102 Եւ առեալ Սմբատայ զգլուխն եւ զհետ մտեալ ծառային՝ ասէ. Տիրատեաց պարսիկ, զգլուխ քո ընդէր ոչ փոխանակեցեր տեառն քո։ 103 Արդ՝ որովհետեւ այդպէս տիրատեացք էք, առնեմ զքեզ որպէս զտեառն քո։ 104 Եւ եհար զնա տիգաւ ի սիրտն եւ անցոյց զտէգն յայնկոյս, եւ ընկեցեալ յերիվարէն՝ կտրեաց զգլուխ նորա։ 105 Եւ դարձաւ մեծաւ յաղթութեամբ ի բլուրն։    106 Եւ զաւրքն շուրջ պատեալ՝ ի վայրին զպարսիկսն սպանին։ 107 Եւ ոչ մնաց ի նոցանէ՝ բայց այնոքիկ, որ առ ուղտուցն բանակքն էին՝ արք չորեքհարիւր, զորս ոչ հրամայեաց սպանանել, զի փախստականք էին։ 108 Բայց էառ ի նոցանէ հազար եւ քառասուներեք ուղտ եւ ութ հազար ձի եւ ջորի։ 109 Եւ իբրեւ վճարեցաւ պատերազմն, հրամայեաց ծածկել զնոսա ի ձորս եւ ի հեղեղատս ։ 110 Եւ կոչեցաւ անուն տեղւոյն այնորիկ Մահուագրակ։    111 Եւ Սմբատ առեալ զզաւրսն՝ գնաց ի վերայ քաղաքին Պորպայ ի գիշերի։ 112 Եւ մտեալ զաւրացն ի տունսն՝ զորս եւ գտին Պարսիկս լեզուաւ՝ սատակէին եւ զգլուխսն կտրէին։ 113 Եւ զքիթսն ի շար արկեալ՝ բերէին առ Սմբատ։ 114 Եւ համարեալ զքիթսն՝ գտանէին սպանեալ պարսիկք ընդ այր եւ ընդ կին եւ ընդ մանկտի տասն եւ չորս հազար։ 115 Իսկ զորդին Վախտանգայ եւ զկինն առեալ՝ տարան յԱյծից բերդ, զոր յառաջ Արծուիս կոչէին, եւ պահեալ զնոսա անդ։    116 Եւ յղեաց առ Պարսից թագաւորն եւ ասէ. Տուր հարկ տասն եւհինգ տարւոյ, որ զաւրքդ քո զիմ երկրիս զխոտն եւ զհացն կերան, եւ զփայտսն այրեցին, եւ զգին ջրոյն, զոր ըմպեցին, եւ զտաճարացն, զոր իմ հայրն այրեաց վասն քո՝ Գայլ Վահան, եւ դարձեալ զսապոնի գինսն՝ ԿՌ դահեկան, որ զքո զաւրացն զգիշահոտ հալաւն եւ զարիւնաթաթախ հանդերձսն լուանալ տուաք եւ ագաք։ 117 Ապա թէ ոչ՝ գամ Ճ մարդով ի վերայ քո, եւ զամենայն Պարսիկս գերեալ՝ ի Տարաւն ածեմ, եւ ի քո աստուածքդ շուն խառանեմ, որ փոխանակ դոցա հաջեն ի քեզ։ 118 Արդ՝ փութով, զոր ինչ ասացի քեզ, արձակ, ապա թէ ոչ՝ տեսանես, թէ զինչ անցք անցանիցեն ընդ քեզ։ 119 Իսկ նորա լուեալ՝ ծաղր առնէր զՍմբատ, եւ ոչ գրեաց պատասխանի թղթոյն Սմբատայ։    120 Բայց եղբայրն Վախտանգայ՝ Սուրէն, առեալ ՋՌ դահեկան եւ ԹՌ այր, եկն ի Տարաւն՝ գնել զկինն եւ զորդին Վախտանգայ։ 121 Եւ ընդ առաջ գնացեալ Սմբատայ՝ ընկալաւ զՍուրէն՝ եղբայր նորա, սիրով եւ ած զնա ի Մուշ։ 122 Եւ կացեալ անդ աւուրս Ժ՝ խնդիր արար Սուրէն եղբաւրորդւոյ իւրոյ, թէ՝ ուր է։ 123 Իսկ նոքա ցուցին զբերդն, թէ՝ անդ է։ 124 Եւ նա ասէ. Անդ այծարած է, թէ դիւարած։ 125 Եւ ծիծաղեալ Սմբատայ ընդ աղի բանսն Սուրէնայ՝ առաքեաց եւ ետ բերել զկինն եւ զորդին առաջի իւր։ 126 Եւ իբրեւ ածին, ասէ Սուրէն. Իշխան հզաւր ի վերայ աշխարհիս Հայոց, տաս զսոսա Պարսից արքային տուրս։ 127 Իշխանն ասէ.Պարսից արքային եւ մեռեալ շուն մի ոչ տամ, որ ճաշ ուտէ, առանց գնոյ, թող թէ զդոսա։ 128 Բայց թէ դու գնես՝ քեզ տամ։ 129 Ապա թէ ոչ՝ գնացէք երեքեանդ յԱրծրունիս, այծեր արածեցէք եւ բերդին ծառայութիւն արարէք եւ զիմ հացս կերէք աներախտիս։    130 Իսկ Սուրէն, քանզի իմաստուն մարդ էր, ասէ. Ո՜վ բարեպաշտ եւ հզաւր իշխան, թէ եւ զշունս դարապասիդ քո արածել տաս, դեռ պատիւ է մեզ, որ ի դրան քում կայաք, թող թէ լոկ այծեր արածէաք։ 131 Բայց թէ լսէք մեզ, առէք ի մէնջ ՋՌ դահեկան, եւ ԲՌ ուղտ, եւ հինգ հարիւր պարսիկ ձի, եւ մեզ տուրս տուք զայս կինս եւ զմանուկս։ 132 Իշխանն ասէ. Զայդ, որ բերեալ ես, այդ մեր է, զի զքո գլուխդ կտրեմ եւ զոր ունիս, յիս առնում. բայց թէ դոքա քեզ պիտոյ են, դու քրիստոնեայ լեր եւ կնքեաց, եւ զիս առ եւ ի Պարսիկս գնա, եւ դոքա՝ քեզ։ 133 Ապա թէ ոչ՝ ձեզ այլ հնար իմացէք։    134 Իսկ Սուրէն բերեալ ետ զՋՌ դահեկանն եւ զուղտսն եւ զձիսն առաջի եւ ասէ ցիշխանն. Աւադիկ է տուրսդ։ 135 Իսկ նա ասէ. Հաւանեմ տրոցդ. բայց հարիւր եւ ութսուն հազար դահեկանի, որ փայտ են տարեալ ի Քարքէոյ, եւ ԴՃՌ դահեկանի, որ խոտ են կերեալ ի դաշտէդ, եւ ԿՌ դահեկանի, որ զեղն եւ զեղջերու եւ զնապաստակ երկրիս որսացեալ են եւ կերեալ, զհացի եւ զջրոյ գինն թողում, բայց զանոյշ գինին Ասորոց եւ Սալնայ եւ Մորխայ այս երկու տարի է, որ յինէն կտրեալ էին եւ ինքեանք արբին, զայն թող տան։ 136 Եւ զգաւառին հարկն, զոր առեալ են, եւ զքաղաքին մուտսն, զոր կերեալ են՝ ՆՌ դահեկան, զայդ ամենայն թող բերեն։ 137 Եւ դու քրիստոնեայ լեր, եւ զիս ի Պարսիկս տար, եւ դոքա՝ քեզ։    138 Տրտմեցաւ Սուրէն եւ ոչ կարաց խաւսել զերիս աւուրս։ 139 Եւ ապա արձակեաց իշխանն առ նա եւ ասէ. Մի տրտմիր, զի ըստ քո կամացդ առնեմ զամենայն ինչ։ 140 Բայց արի անցանեմք յայնկոյս եւ յուխտ երթամք ի վանսն իմ, զոր շինեաց հայրն իմ։ 141 Եւ առեալ զՍուրէն՝ անցին յայնկոյս Արածանոյ, եւ զկինն եւ զորդին ի հետ տարան։    142 Բայց զի նենգել կամէր պարսկին, զկինն եւ զորդին եւ զՎահան Կամսարական յայն կոյս թողեալ, զի որ ի նա անկցի, նա սպանցէ։ 143 Եւ ինքն թողեալ զիւր զաւրսն ի Մեղտի՝ ԴՌ այր, եւ զՊարսիցն՝ յանդաստան վանացն, զոր Արտից գեւղն կոչեն, եւ առեալ հինգ հարիւր այր զիւրսն եւ զհինգ հարիւր զնորայն՝ գնացին երկոքեանն ի վանսն։ 144 Եւ իբրեւ եկին առ Թագուցեալ խաչն, իջին յերիվարացն եւ գնային հետեւակ ի վանսն, քանզի չէր հնար ումեք երիվարաւ ընդ այն տեղւոյն ի վեր անցանել։ 145 Նոյնպէս եւ յարեւելից կուսէ ձորոյն՝ ի ստորոտ զառիվերին մինչեւ յեկեղեցին, չիշխէր ոք գալ, զի թէ եւ Տրդատ եւ սուրբն Գրիգոր ոչ իշխէին գալ երիվարաւ անդ, ապա ով իշխէր յանդգնաբար երիվարաւ մտանել յեկեղեցին։    146 Արդ՝ իբրեւ մերձեցան ի վայրս վանացն, ընդ առաջ եկին պաշտաւնեայքն եւ արգելուին զնա վասն Սուրէնայ։ 147 Եւ Սմբատ բարկացեալ՝ ասէ. Որովհետեւ Պարսիկքս այնպէս պիղծք են, որ եւ մայրեացս չեն արժանի, ապա եւ կենաց իսկ չեն արժանի։ 148 Եւ յարձակեալ ի վերայ Վարազայ իշխանին Պալունեաց՝ եհար սրով եւ կտրեաց զգլուխն Սուրէնայ։ 149 Եւ զերկու իշխանսն Պարսից զծառէն կախեալ՝ խեղդեցին։    150 Եւ ինքեանք դարձան յերիվարսն, քանզի զաւրքն Պալունեաց իշխանին թագուցեալ էին ի բլուրն, ի փոքր ամրոցի Մեծամաւրին՝ արք երեք հարիւր, ի ներքոյ Անդակայ։ 151 Եւ հեծեալ նոցա յերիվարսն՝ մինչեւ իջուցին ի Մեծամաւր, եւ որք ի դարանին էին, ընդդէմ եկին։ 152 Եւ ի մէջ առեալ՝ զայն հինգ հարիւր արսն կոտորեցին, եւ ինքեանք իջեալ առ այլ զաւրսն գնացին։    153 Արդ՝ այնք, որք յամրոցին Արտից գեղջն էին, ի գիշերին ի դուրս ելեալ՝ իջին ի վերայ Պարսից, եւ կտրեալ զերիվարս նոցա աւելի քան զերկու հազար հինգ հարիւր եւ հանին ի Սրոց ձոր։ 154 Իսկ զաւրացն Պարսից զհետ մտեալ գողոցնեւ հասեալ յայն տեղի, որ կոչի Գողոց աղբիւր։ 155 Եւ դարձան ի վերայ նոցա ձիատարքն եւ հարին պարսաքարաւք եւ աղեղամբք հինգ հարիւր եւ քսան այր։ 156 Եւ զերիվարսն առին եւ խառնեցին յայլսն. եւ եղեն ԳՌ ձի։    157 Իսկ ոմանք հետեւակեալք՝ ձորամուտք եղեն ի Պարսից զաւրացն եւ գնացին յանտառն. եւ անկան ի վերայ ձիագողացն եւ սկսան կոտորել։ 158 Իսկ որ աւագն էր ի ձիագողսն, որոյ Սրեմն կոչէին, դարձաւ ընդդէմ, եւ սուր հանեալ՝ ինքն միայն պատերազմեցաւ, մինչեւ դարձան ընկերք նորա։ 159 Եւ իբրեւ նոքա դարձան, Սրեմ մեռաւ, զի հարին նետիւ ի սիրտ նորա։ 160 Եւ թաղեցաւ ի նոյն ձորն, որ կոչեցաւ անուն ձորոյն այնորիկ Սրեմաձոր։    161 Եւ ընկերքն քարիւ եւ նետիւ ընդդէմ դարձան եւ սպանինզբազումս։ 162 Եւ այլքն փախստական եղեալ՝ եկին ժողովեցան եւ ճաշէին։ 163 Իսկ ոմանք յՈղկանայ ելեալ՝ գային որսոյ պատճառանաւք՝ արք ՃԾ։ 164 Իբրեւ տեսին, զի յանհոգս էին իջեալ Պարսիկքն, գողաբար յարձակեցան ի վերայ։ 165 Զի ոչ ոք կարաց յերիվարսն ելանել, այլ ի շուրջ եկեալ սեղան անդ՝ սպանին ԵՃ եւ Ը այր։ 166 Եւ վասն ժողովելոյն կոչեցաւ տեղւոյն այնորիկ Ժողովս։    167 Եւ մինչ այս այսպէս եղեւ, Սմբատ եւ իշխանն Պալունեաց թագեան ի ձոր ուրեք։ 168 Եւ առաքեցին զոմն ի Մեղտի, թէ՝ Փութացէք ի վերայ դոցա գալ. եւ ինքեանք առաքեցին արս Ճ՝ գրգռել զզաւրսն Պարսից։ 169 Զոր տեսեալ զաւրացն՝ դռոհ ետուն զհետ, եւ մի մի հասանէին։ 170 Իբրեւ եկին զաւրքն առ Սմբատ, ասեն. Տուք զձեզ ի բլուրն, զի տեղին աջող է պատերազմին, եւ անձնապահ լիք, մինչեւ մեր զաւրն հասանէ։ 171 Եւ նոցա ի բլուրն ելեալ, եւ զաւրացն Պարսից բազմանալ ի վերայ Սմբատայ եւ Վարազայ, եւ նոցա ծունր կրկնեալ՝ յաւգնութիւն կոչելով սուրբ Կարապետն՝ Յիշեա, ասեն, զերախտիս մեր եւ որպէս ի հեռուստ աւգնեցեր, ի մաւտոյս մի վերջանար ի մէնջ. եւ եհաս աւգնութիւն Աստուծոյ ի թիկունս։ 172 Եւ փողոց տուեալ ի վերայ բլերն՝ Սմբատայ՝ յաջ թեւն, եւ Վարազ՝ յահեակն, եւ սկսան արեամբ թաւթաւել ինքեանք եւ երիվարք իւրեանց։    173 Եւ մածաւ սուրն ի ձեռինն Սմբատայ, եւ ոչ կարաց հանել, եւ կոտորեալ էր ի բռնանն։ 174 Իբրեւ տեսին Պարսիկքն, եթէ ոչ կարաց առնուլ այլ սուր, ձայն տուեալ ասէին ցմիմեանս. Փութասջիք, զի մածեալ է ձեռն քաջին, եւ կապեաց զնա Աստուածն իւր, եւ սուրն ի ձեռին կոտորեալ է։ 175 Եւ պատեցին զնա բազումք, եւ իբրեւ զփայտ չոր, որ ի ճեղքելն ճարճատէ, այնպէս ճարճատէին ի վերայ գլխոյն Սմբատայ զէնք նոցա։    176 Իսկ նա բարձր ձայնիւ ասէր. Վա՜յ քաջութեանդ ձերոյ, զի ոչ կարացէք ճեղքել զգլուխ իմ։ 177 Զայս ասաց, զի յիշելիք լիցի բանն։ 178 Բայց իբրեւ գիտաց եթէ կարի սաստկացան ի վերայ նորա, ձայն բարձեալ՝ ասէ. Ուր ես, բազուկ քաջ եւ մուրճ ընդդէմ թշնամեաց, գաւազան իմոյ ծերութեանս, իշխան Պալունեաց, յառաջ մատիր իբրեւ զքաջ արծուի, զի անգեղք եւ բուէճք պատեցին զիս։ 179 Եւ նորա թողեալ զահեակ թեւն ի Վահան որդին իւր, որ զՎահանովիտն շինեաց, եւ ինքն քաջաբար, որպէս զարծուի կանչեալ՝ դիմեաց ի վերայ (որ եւ ի դողման հարեալ ամենայն երիվարացն) եւ հասեալ ի թիկունսՍմբատայ։ 180 Եւ բախեալ զտէգն ի վերայ թիկան միոյն եւ եհան ընդ ողն երիվարին։ 181 Եւ այլ ոչ ժամանեաց հանել, զոր ծաղր արարեալ՝ ասէր. Երթ չափեա զտէգդ, թէ քանի կանգուն է. մի ոք սուտ ասէ, թէ երեք գիրկ է, եւ խաբէ զքեզ։ 182 Եւ անդէն մեռաւ։    183 Իսկ Սմբատայ ելեալ յեզր պատերազմին եւ ձախ ձեռամբն պրկեաց պարսիկ մի, եւ ետ զենուլ ի վերայ ձեռինն եւ սրոյն։ 184 Եւ թուլացաւ սուրն, եւ ձգեալ զայն՝ փոխեաց այլ սուր եւ ելեալ յերիվարն։ 185 Եւ իբրեւ հեծաւ յայլ երիվար, ետես, զի վեց հազար այր պատեցին զնա կրկին եւ ի մէջ առին զհինգ հարիւրն։ 186 Եւ իբրեւ գիտացին, եթէ կացեալ են երիվարքն, եհար պարսիկ մի եւ ընկէց, եւ զերիվարն առեալ՝ մատոյց Վարազայ իշխանին եւ ասէ. Էջ եւ հեծիր։ 187 Իսկ նորա փոխեալ զոտնն՝ նստաւ ի վերայ նորա, զոր տեսեալ զաւրացն՝ զարմացան։ 188 Եւ այսպէս արարեալ ի մէջ ահաւոր բազմութեանն՝ փոխեցին զերիվարսն։ 189 Զի որչափ եւ զաւրքն բազմանային, նոքա յանհոգս լինէին ի մէջ նոցա. զի այնչափ կուտեցան ի վերայ, որ եւ տեղի չգտանէին, որ յեզր ելանէին։    190 Եւ իբրեւ սկսան ոմանք երկմտել ի զաւրացն Սմբատայ, ըստ տեսչութեանն Աստուծոյ տեսին զմիւս Սմբատ, զի գայր, որ էր իշխան Հաշտենից, եւ ածէր զՎահան Կամսարական՝ զորդին Սմբատայ, եւ վեց հազար այր ընդ նմա։ 191 Զոր տեսեալ Վարազ իշխանին՝ աղաղակեաց եւ ասէ. Քաջ որդի Վահան, ուր էիր, որ այլ վաղ ոչ եկիր յաւգնութիւն։ 192 Իսկ Վահան ձայն բարձեալ՝ ասէ հանդերձ արտասուաւք. Կայ այն տառապեալ հայրն իմ ծերունի, եթէ փոխեցաւ առ Տէր ի հանգիստ։ 193 Իսկ Սմբատայ լուեալ՝ ասէր. Սուրբ Կարապետն ինձ ի թիկունս հասեալ էր, եւ ես ի ձեռաց անաւրինաց մեռանէի։    194 Իսկ նորա գոհացեալ զԱստուծոյ եւ ի դիմի հարեալ եւ կտրեալ փողոց՝ անց ի ներքս եւ պարզեաց զմիւս թեւն, եւ զմիւս՝ իշխանն Հաշտենից Սմբատ։ 195 Եւ յինքեանս առեալ զպատերազմն եւ սկսան կոտորել զպատերազմագլուխսն։ 196 Եւ ի վերայ շրջեալ զմիւս թեւն Վահանայ, բոլորեալ եւ ի մէջ առեալ զզաւրսն Պարսից՝ կոտորեցին մինչեւ յերեկոյն։    197 Եւ իբրեւ ի մուտս եղեւ արեւն, մնացին ի Պարսիցն հինգ հարիւր այր, որք ընդ միջոցն ելեալ փախեան։ 198 Եւ քանզի մնացեալ էին երիվարք նոցա, երթեալ մտին ի ձոր մի եւ ննջեցին՝ խոյս տուեալ մինչեւ ի միւս աւուրն հասարակն։ 199 Զոր եկեալ զաւրացն՝ գտին եւ ջուր ցանեալ զարթուցին, եւ առեալ տարան զնոսա ի Մեղտի։ 200 Եւ կոչեցաւ տեղին այն Թմբրաձոր։ 201 Իսկ Սմբատ հրամայեաց զդիակունսն կուտել ի վերայ իրերաց ի բլուրն. եւ վասն Վարազայ կոտորածին՝ կոչեցաւ անուն տեղոյն այնորիկ Վարազաբլուր։    202 Եւ ինքեանք եկեալ իջեւանեցան ի գեւղ վանաց, որ կոչի Կենաց վայրք։ 203 Եւ իբրեւ մտին ի գեւղն, ընդ առաջ եղեն նոցա պարաւորքն, եւ երգս առեալ՝ բազում ինչ իրաց նման գովէին։ 204 Որ յետոյ հոտեալ դիականցն եւ որդնեալ, զայս ի դէպ ածեալ՝ շէր ասացին.    205 Կերան գայլք զմարմինս դիականցն Վարազայ եւ գիրացան։    206 Կուզ կերեալ՝ ուռաւ որպէս զարջ, եւ աղուէս հպարտ եղեւ, քան զառեւծ։    207 Գայլ, քանզի շատակեր էր, պայթեաց. արջ, քանզի զոր ուտէ՝ չմնայ առ ինքն, ի սովոյ մեռաւ։    208 Անգեղք, քանզի ագահք էին, նստան եւ այլ ոչ կարացին վերանալ։    209 Մկունք, քանզի շատ կրեցին ի ծակսն, ոտքն մաշեցան։    210 Զայս ամենայն ասացին, եւ ի դէպ էր վասն իրացն. որ եւ կոչեցաւ գեղջն այնորիկ Շիրենիք։    211 Իսկ զարսն, որ ի Մեղտի տարան, բժշկել ետ ի ցաւոց վիրացն։ 212 Եւ ետ նոցա գանձս եւ երիվարս եւ զէնս եւ յուղարկեաց զնոսա խաղաղութեամբ ի Պարսիկս։ 213 Եւ ինքեանք ելեալ ի տէրունական տունն՝ ընծայս բազումս մատուցին Աստուծոյ ի Սուրբ Կարապետն եւ ցնծութեամբ դարձան ի տունս իւրեանց։    214 Ի սորա աւուրս վախճանեցաւ երանելին Ստեփաննոս, եւ կայ առ յայլ հայրսն ի Հայրաբլուրն։ 215 Եւ առեալ Վահանայ զեպիսկոպոսունսն Մամիկոնենից, եւ զՊալունեաց եւ զՀաշտենից, եւ եկն ի վանսն Գլակայ։ 216 Եւ ձեռնադրեցին հայր վանացն զԵպիփան, որ ի Դունայ տանէն էրեկեալ յանապատ եւ բնակեալ ի վայրս եկեղեցւոյն։ 217 Սա եկաց քսաներորդ երկրորդ եւ կացեալ ի վանականութեանն ամս քսան։ 218 Եւ գնաց ի ժողովն, զոր արար Հերակղ ի յինն եւ ի տասն ամին իւրոյ։ 219 Եւ նզովեցին բազում հայրապետք եւ զԵզր Հայոց Կաթողիկոս, զի հաւանեցաւ Յունաց աղանդոյն եւ ի նոյն եկաց։ 220 Զոր եւ եպիսկոպոսն Հաշտենից հաւանեալ աղանդոյն եւ պղծութեանն. եւ հալածեցան ի կողմանս Յունաց, զի իշխանքն իսկ ոչ հաւանեցան իրացն եւ պղծութեանն։    [Ը] ԳԼՈՒԽ ԵՐՐՈՐԴ ՊԱՏՃԷՆԻ.ՎԱՍՆ ԳԱԼՈՅՆ ՏԻԳՐԱՆԱՅ ԵՒ ԿՈՏՈՐԱԾԻՆ Ի ՀՈՆԸՆԿԷՑՆ1 Դարձեալ այլ զաւրս առաքեաց Խոսրով ի վերայ ապստամբ տանն Մամիկոնենից՝ զՏիգրան զաւրապետն մեծ քսան հազարաւ։ 2 Արդ՝ իբրեւ եկին յԱպահունիս, կոչեաց զՍմբատ առ ինքն։ 3 Իսկ նա յղեաց զորդին իւր՝ զՎահան Կամսարական՝ տեսանել, թէ զինչ խնդրէ։    4 Իբրեւ գնաց եւ իմացաւ զիրսն, արձակեաց պատասխանի եւ ասէ. Սա բազում անգամ բարիս խոստանայ եւ բազում անգամ չարիս։ 5 Բայց խնդրէ զնշխարս Մուշեղայ իշխանին եւ զքո հաւրն Վահանայ, եւ զկինն Վախտանգայ, եւ զորդին, զոր սպանին ի պատերազմին Վարազայ։ 6 Ապա թէ ոչ՝ գամ ի տեղին, ասէ, ուր հաւատքն ձեր են. բրեալ աւերեմ զեկեղեցին ձեր եւ կրակատուն առնեմ, եւ զձեզ ի դուռն արքունի խաղացուցանեմ։ 7 Արդ՝ զայս ասաց եւ ինքն ընդ Հաշտեանս կամի գալ ի վերայ։ 8 Այլ ես գնամ զհետ նորա, եւ դու ժողովեա զզաւրս մեր. եւ գնա ի Սուրբ Կարապետն եւ աղաչեա զկրաւնաւորսն աղաւթս առնել. ողջ լեր ի Տէր։    9 Իսկ Սմբատայ լուեալ զայս, առեալ զթուղթն՝ գնաց առաջի Սրբոյ Կարապետին, տարածեաց զձեռսն առաջի սրբոյ սեղանոյն, սկսաւ լալ եւ ասել. Զարթիր, Տէր, եւ զարթո զզաւրութիւնս քո։ 10 Տես, Տէր, մի լռեր, մի դադարեր, քանզի կարի խրոխտացաւ թշնամին ի վերայ մեր։ 11 Այլ կամք քո եղիցին։ 12 Սակայն աղաչեմք՝ յիշեա զջանն մեր, որ ի վերայ քո վասն ուխտի սրբութեանն մերոյ, որ փառաւորեսցի անուն քո սուրբ։    13 Եւ զայս ասացեալ՝ ետ բերել երկոտասան թուր եւ դնել առաջի բեմին։ 14 Եւ ասէ. Տէր, հաւատամք ի քեզ, թէ եւ այս սուրքս եղիցին խմոր այլ սուսերաց, եւ հրամանաւ քո յաղթեսցուք նոցա։ 15 Ո՜վ Տէր, նեղեցաք, ձանձրացաք ի կոտորելոյ զանաւրէնսն, նեղեցան եւ սուսերք մեր ի ժանգոյ արեանցն։ 16 Այլ յուսամք, թէ որպէս արարերն՝ եւ առնես։    17 Եւ ելեալ գնաց ժողովել զզաւրսն՝ ինն հազար ինն հարիւր եւ քառասուն այր, եւ երթեալ էջ ի Հաշտեանս, ի գեւղն, որ Գիրեհն կոչեն, ի ջրառատ վայրսն։ 18 Եւ Տիգրան եկեալ՝ ի Հոնընկէցն իջանէր։ 19 Եւ առաքեաց առ Սմբատ եւ ասէ. Արի եկ առ իս եւ մի երկնչիր, եւ առ յինէն գանձս եւ մեծութիւնս։ 20 Եւ եդից պսակ ի գլուխ քո եւ արարից զքեզ մարզպան Հայոց։ 21 Միայն լոկ զոսկերսն Մուշեղայ եւ զՎահանայ տուր ցիս։ 22 Իսկ նորա կալեալ զպատգամաւորսն՝ հրացոյց շամփուր մի երկաթի եւ եդ պսակ շուրջ զճակատովն եւ ասէ. Թող տեսանեմ, թէ վասն քո ինձզինչ պարգեւս գայ, որ ես զքեզ պսակեցիդ։ 23 Եւ հրամայեաց ունել զամենայն արսն, որ ընդ նմայն էին, եւ կտրել զգլուխսն։ 24 Եւ արարեալ այնպէս՝ ձգեցին գլուխս հինգ հարիւր ի մաւր անդր։ 25 Եւ կոչեցաւ տեղոյն այնմ Մոգուց գերեզման, որ է Մոկկունս։    26 Իսկ Սմբատայ ելեալ ի վերայ լերինն, զոր Սրամավայրսն ասեն, բանակեցաւ հանդէպ Տիգրանայ։ 27 Եւ իբրեւ երեկոյ եղեւ, Վահան Կամսարական յարուցեալ կտրեաց զգլուխ որդւոյն Տիգրանայ եւ զերից իշխանացն, զի էին ի միում խորանի. եւ առեալ զգլուխսն՝ եկն առ հայր իւր։    28 Եւ դարձեալ եկն ի նոյն տեղին, եւ գնացեալգաղտութեամբ՝ եմուտ ընդ ստորոտ խորանին առ Տիգրան։ 29 Իսկ նորա տեսեալ զսուսերն մերկ ի ձեռին նորա՝ ոչ իշխեաց ումեք ձայն տալ. կարծեաց, թէ զկարասին կամի գողանալ։ 30 Իսկ Վահանայ յանկարծակի առեալ բարձ մի՝ աճապարեալ ձգեաց ի վերայ նորա. եւ հարաւ ի վերայ նորա, եւ մտեալ միւս այլ ծառային Վահանայ՝ կտրեաց զգլուխ նորա։ 31 Եւ ժողովեալ զկարասին եւ զպատուական ակունսն՝ ել գնաց։ 32 Եւ խնդացեալ զաւրացն Հայոց՝ մեծ գոհութիւն Աստուծոյ մատուցին։ 33 Եւ ապաշաւեցին, զի զգերեզմանս իշխանացն աւարեցին։    34 Իսկ Վահանայ իմաստութեամբ լցեալ, առեալ երկերիւր կաշէ ասպար հարիւր ջորով, եւ երկաթ մի յայս կոյս ասպարին եւ երկաթ մի՝ յայն, եւ գնաց մերձ ի բանակն Հոնին, որ փոխանն էր Տիգրանայ եւ ունէր ընդ իւր ԸՌ այր եւ բանակեալ էր մերձ ի քարագլուխն, որ հայի հանդէպ Տարաւնոյ լերինն։ 35 Եւ էր սա զատական յայլ բանակացն։ 36 Արդ՝ առեալ սոցա զհարիւր արմուհի ջորիսն՝ ածին յեզր բանակին. եւ այր մի ի տասն ջորին, որ զհետ երթայր։ 37 Եւ իբրեւ խթեցին զջորիսն սրով եւ արկին ի բանակն, եւ ինքեանք զհետ մտեալ՝ զփող պատերազմին հնչեցուցին եւ առ ձեռն սկսան կոտորել։ 38 Եւ կանչեալ՝ զարհուրեցան, ժպրհեցան, աղմկեցան յոյժ, քանզի եւ ջորիքն ընդ ձայն ասպարացն եւ ընդ զաւրացն աղմկելն եւ ընդ փողոցն բաբախելն խրտուցեալ՝ յամենայն կողմանց լոկ արշաւէին ի բանակն։ 39 Եւ զաւրքն կարծէին, եթէ այս հեծեալ է եւ ձայն սուսերաց ի կոտորելոյն է։ 40 Իւրաքանչիւր ոք լոկ վա՜յ ճչէին՝ ոչ գիտէին զհետս անձանց, քանզի Տէր պատերազմէր ընդ նոսա։    41 Արդ՝ քանզի այլ զաւրքն ոչ կարէին անցանել, զի էր մութն, եւ մեր զաւրքն լոկ սատակելով նեղէին։ 42 Եւ զքարագլուխն բնաւ չկարացին յիշել, զի յիմարեցոյց զնոսա Տէր։ 43 Ապա թողեալ զկարասին՝ դարձան ի փախուստ ի քարագլուխն։ 44 Եւ սկսան ի վայր լնուլ ընդ քարագլուխն, եւ ոչ կարաց իմանալ ոք զիրսն, մինչեւ պակասեաց ճիչ աղաղակին։ 45 Եւ ապա գիտացին զաւրքն Հայոց, թէ ընկղմեցան Պարսիկքն, դարձան ինքեանք ի բանակատեղն։ 46 Եւ ժողովեցին զերիվարսն եւ զուղտսն եւ արձակեցին ի գաւառն Պալունեաց։ 47 Եւ էին ընդ ձի, եւ ընդ ջորի, եւ ընդ ուղտ, եւ ընդ էշ՝ ԺԸՌ, որ ծածկէր զերեսս գաւառին։    48 Արդ՝ իբրեւ առաւաւտ եղեւ, սկսան խնդիր առնել Տիգրանայ եւ որդւոյ նորա եւ ոչ գտին։ 49 Ապա զհետ փախստէիցն մտեալ խնդրէին, եւ հայեցեալ տեսին զնոսա մեռեալս։ 50 Ապա միաբանեալ՝ արարին իւրեանց իշխան զՄիհրխոսրով, եւ բարկութեամբ լցեալ՝ ռազմ կարգեցին։    51 Իսկ Սմբատ զՎահան կողմնապահ էր թողեալ ի գիշերի չորս հազարաւ, եւ զերկու հազար՝ ի դարանի կացուցեալ ընդ երկուս դեհս, եւ ինքն զայլ զաւրսն ռազմն կարգեաց։ 52 Եւ ետ զաջ թեւն Վարազ իշխանին Պալունեաց, զի այնչափ հզաւր էր, որ մարդոյն քան զմինն այլ ոչ կրկնէր։ 53 Եւ զահեակ դեհն տայր իշխանին Հաշտենից։ 54 Եւ ի թիկունս թողու զՎահան՝ Վարազայ որդին։ 55 Եւ գումարեցան ընդ միմեանս եւ Միհրխոսրով եւ Սմբատ, եւ սկսան հարկանել զգլուխս իրերաց։    56 Եւ դիմեաց զաւր ի վերայ Սմբատայ, եւ սկսաւ Սմբատ պակասել, քանզի այր ծերացեալ էր։ 57 Ձայն բարձեալ՝ ասէր. Ուր ես, Վահան որդեակ, հասիր։ 58 Իսկ Վահան Կամսարական ձայն բարձեալ առ սուրբ Կարապետն՝ ասէր. Ահա՜ ժամ աւգնականի, ուր են իմ սուրբ կրաւնաւորաց աղաւթքն։ 59 Եւ մտեալ յռազմնն՝ ցրուեաց զժողովեալսն ի վերայ հաւրն իւրոյ։ 60 Եւ Սմբատ ոգի առեալ, ածեալ զսուրն եւ ի թիկնախառն ձգեալ զգլուխ ձիոյն աւագի նոցա։    61 Եւ սուր ի վերայ եդեալ՝ փախստական արարին մինչեւ ի դարանսն։ 62 Իսկ դարանակալքն յարուցեալ՝ ի մէջ առին զնոսա, եւ բազմաց կորուստ եղեւ այն աւրն՝ չորս հազար արանց համարով ձգեցին [ընդ քարն, որ կոչեցաւ Հոնընկէց]։ 63 Ապա եհաս նոցա երեկոյ եւ զաւրքն Պարսից փախստական եղեալ՝ իջին ի Հաշտեանս եւ անդ հանդէս արարեալ զաւրացն. եւ կոչեցաւ անուն տեղոյն այնորիկ Հանդիսեանք։     64 Եւ խաբանաւք կամէին գնալ յԱպահունիս։ 65 Իսկ Սմբատայ իմացեալ, եթէ գնացին՝ յարուցեալ մտին զհետ նոցա։ 66 Եւ ի վաղիւն հասին. եւ բանակեցան առ իրերաւք։ 67 Եւ խորհեցան սոքա գնալ ի վերայ Պարսիցն. եւ կամէին առ երեկոյն։ 68 Եւ նոյն ժամայն եկին հասին Ապահունեաց զաւրքն երեք հազար։ 69 Եւ տեսին զաւրքն Հայոց, զի խառնեցան ի Պարսիկս զաւրքն Ապահունեաց, լքան եւ յերկիր կործանեցան։ 70 Եւ հնար իմացեալ՝ ընդ Մտրկուց փողն ի վայր գնացին, յեզր Արածանոյ բանակեցան։ 71 Իսկ Պարսիկքն յարուցեալ զհետ նոցա եւ տուեալ գետոյն՝ նեղէին զնոսա։    72 Իսկ Սմբատ զամենայն յոյսն յԱստուած արարեալ՝ ասէ. Ո՜վ Տէր, գիտեմ զմարդասիրութիւն քո առ մեզ ի վաղնջուց հետէ։ 73 Եւ այժմ տես զմեզ, զի աստի թշնամիք, եւ անդի գետ։ 74 Եւ կնքեալ զանձինս իւրեանց՝ դիմեցին ի վերայ Պարսիցն։ 75 Եւ երեւեցաւ նոցա ի պատերազմին այր մի ահեղ եւ լուսաւոր, եւ հերք նորա՝ լոյս փայլատակեալք։ 76 Զոր տեսեալ Վահանայ Քաջի՝ խնդացեալ յարձակեցաւ ի վերայ նոցա եւ կտրեալ զզաւրսն երեք հազար։    77 Եւ եդեալ առաջի եւ անցոյց ընդ Աստղաւնս, մինչեւ հանդէպ եկեղեցւոյն, որք կամէին ելանել ընդ նոյն տեղին եւ զկրաւնաւորսն կամէին սպանանել։ 78 Իսկ զաւրութիւն Տեառն արգել զնոսա եւ ոչ կարէին անցանել ընդ ձորն՝ յետս զգետնին դիպելով, զոր սովորեցան Յետսանգ կոչել տեղւոյն։ 79 Իսկ զաւրն եկեալ՝ հասին յանտառն, որ հանդէպ վանացն հայի, եւ անդ թագեան։ 80 Իսկ Վահանայ գնացեալ զհետ, սուր ի վերայ եդեալ՝ կոտորէր զնոսա, եւ ոչ մնաց յիշատականգամ։ 81 Եւ կոչեցաւ տեղին այն Մահու առիթ։    82 Եւ խիստ վաստակեցաւ Սմբատ յաւուրն յայնմիկ, բայց ի թիկունս եհաս նմա Վարազ իշխանն Պալունեաց։ 83 Եւ առաջի եդեալ՝ զզաւրսն գետավէժ առնէին, մինչեւ եկին ի տեղին, որ այժմ Կուրան կոչեն։ 84 Եւ որք ի փախուստն երթային, կացին երիվարք նոցա, եւ Պալունեաց իշխանն բազում զաւրաւք զհետ մտեալ՝ կոտորէին։ 85 Եւ իբրեւ անդ եկին, ասէ Վարազ ցՊարսիկսն. Զի սպառեցայք փախիք, որ մեք կոտորեմք։ 86 Եւ նոքա ասեն. Կորեա՜ք, եւ կոչեցաւ անուն տեղւոյն Կուրայ։    87 Եւ ի նոյն տեղւոջն սկսաւ ունել զնոսա մի մի եւ զթլփատս նոցա կտրել։ 88 Եւ էին համարով հազար վեց հարիւր եւ ութսուն։ 89 Իսկ այլք, մտեալք ի գետ, գետավէժք եղեն՝ արք երկու հազար։ 90 Իսկ զոր Սմբատ կոտորեաց, գունդն այն անցեալ յայնկոյս ընդ Հովեանս՝ ի վերայ փախստականացն ընդ լեառն։ 91 Իսկ արք ամրոցին ելեալ զկնի՝ նետիւք եւ պարսաքարամբք եւ գլաւք կոտորեցին արս երկու հազար եւ ութ հարեւր։ 92 Եւ որք ապրեցան՝ էին արք հազար եւ քառասուն, որք փախուցեալք գնացին ի Պարսիկս առ Խոսրով։ 93 Եւ նա այլ զաւրս առաքեաց ի Տարաւն։    94 Եւ յայնմ ամի վախճանեցաւ Սմբատ։ 95 Եւ ետ տանել զինքն ի տապանատուն հարցն՝ ի վանսն Գլակայ, ի դուռն Սրբոյն Ստեփաննոսի, զոր շինեաց Ստեփաննոս (այն, որոյ մայրն հերձաւ) եւ եդ ի նշխարաց սրբոյն Ստեփաննոսի անյայտս զձախ բոյթ ոտին սրբոյ Նախավկային։    96 Եւ ի նոյն ամի փոխմանն Սմբատայ փոխեցաւ հայրն Եպիփան առ Աստուած։ 97 Եւ նստաւ յաթոռ նորա Դաւիթ՝ ամս Գ, որ է քսաներեքերորդ ի սրբոյն Գրիգորէ։    98 Ի սոյն աւուրս կնքեցաւ Վահանայ որդին Տիրան, ի վանսն Գլակայ, ի Սուրբ Կարապետն, ի հայրապետութեանն Դաւթայ։[Թ] ՊԱՏՃԷՆ ՉՈՐՐՈՐԴ. ԳԱԼՈՅՆ ՎԱՐԴՈՒՀՐԱՅ ԵՒ ՄԵՌԱՆԵԼՈՅՆ Ի ՓԱՆԴԻԿ ՈՒԹ ՀԱԶԱՐ ՄԱՐԴՈՎ ՅԵԶՐ ԱՐԱԾԱՆՈՅ1 Եւ եղեւ յետ ութուտասն ամին դժնութիւն ընդ Պարսիկս եւ ընդ Վահան, եւ առաքեաց Խոսրով զաւրս ի վերայ Տարաւնոյ հինգ բեւր եւ վեցհարեւր։ 2 Որք բազում սրտմտութեամբ եկեալ եւ կամէին անցանել ի վանսն ի Գլակայ, զի հանցեն զոսկերս թշնամեացն. եւ եկեալ բանակեցաւ ի Մուշ։    3 Իսկ Վահան կոչեաց զորդին իւր՝ զՏիրան Քաջ, եւ ասէ. Որդեակ, մի, վասն զի ի մեծութեան ես, պատրիս ի մեղաց. եւ վասն զի մանուկ ես, մի խաբիր ի գեղ աղջկանց, այլ յիշեա զքո հարսն, թէ որքան սրբութեամբ եւ անբծութեամբ ծառայեցին Աստուծոյ։ 4 Մի մոռանար զծառայութիւն սրբոյ Կարապետին, զի ի պատերազմունս նա էր, որ աւգնէր մեզ։ 5 Այլ եթէ շատակեաց կամիս լինել, ի պղծութենէ մի պատրիր, որպէս եւ չես իսկ։    6 Եւ եթէ ես մեռանիմ ի պատերազմին, զիս ի մեր վանսն տուր տանել, եւ դու զաւրացիր։ 7 Եւ գնա, որ պատերազմիմք։    8 Եւ արձակեցին առ հայրն Գրիգոր, որ Ի եւ Ե-երորդն էր եւ նստաւ յաթոռ հայրապետութեան ամս Ը։ 9 Առ նա արձակեցին եւտարան ի պատերազմ Յ եւ Ձ անձն կրաւնաւոր։ 10 Եւ իբրեւ խմբեցաւ պատերազմն յեզերս Արածանոյ առ անտառովն, որ կոչի Կաղամախեաց բլուր, կրաւնաւորքն սեւազգեստք էին եւ կնկղաւորք, եւ ընդ Ժ այրն՝ ժամահար մի, եւ ընդ երկուսն՝ խաչադրաւշ բարձրաբուն։ 11 Եւ ճակատեցան նոքա ընդդէմ միմեանց ի պատերազմ, զոր տեսեալ թշնամիքն զարմացան։ 12 Եւ Վարդուհրի չեմուտ ի պատերազմն, այլ՝ Տեսից, ասէ, թէ նոքա զինչ գործեն։    13 Եւ իբրեւ խմբեցաւ պատերազմն, եւ կամէին փախչել Վահանեանքն, յայնժամ նոցա ծունր կրկնեալ՝ աղաւթեցին եւ ասեն. Ո՜վ Տէր, հար զմեր պատերազմն։ 14 Ո՜վ Կարապետ, զարթիր ի ձայն պաշտաւնէից Տեառն քում։ 15 Եւ զայս ասացեալ՝ միաբան յոտն կացին եւ կործանեցին զխաչսն ի վերայ թշնամեացն. եւ հարին զժամահարսն։ 16 Եւ Վահան զփող պատերազմին տայր հարկանել։ 17 Եւ յիմարեցան Պարսիկք եւ ի գետ անդր լցան։ 18 Եւ որք յայնկոյս անցին ի Մեղտի, ուշ արարեալ եւ անդ գտեալ երկոտասան այր կրաւնաւոր՝ սպանին զնոսա։ 19 Եւ են թաղեալ ի դուռն եկեղեցոյն, զի այն իսկ էր խնդրուածք նոցա։    20 Իսկ Վահան մտեալ ի գետն, կապեաց զերիվարն ի վերայ ողինն հանդերձ զինաւն, եւ յայնկոյս անց ի գեւղն, զոր Պարսից դէմն կոչեն։ 21 Եւ անդ ժողովեցան ամենայն զաւրքն Վահանայ, եւ կրաւնաւորքն ի նոյն սկսան աղաւթել։ 22 Եւ հասեալ Վահան Վարդուհրեայ հանդէպ մատրան սրբոյ Կարապետին եւ դիմադարձեցին միմեանց։ 23 Եւ կարէվեր խոցեալ զՎահան Վարդուհրի։ 24 Սակայն ի Քաջէն Տիրանայ ոչ կարաց զերծանել, այլ բարձակտուր լեալ՝ անկաւ։ 25 Եւ գլուխն տուաւ ցպաշտաւնեայսն, որ աղաւթէին մինչեւ եհաս առ նոսա հայրն, որ ունէր զգլուխն Վարդուհրայ՝ աւագի նոցա։    26 Իսկ Վահան վարեալ զզաւրսն եւ հասեալ ի դաշտն, որ ի վերայ Մատրավանիցն, եւ բոլորեալ՝ ռազմ կարգեցին։ 27 Եւ եկեալ միմեանց Վարդուհրի եւ Տիրան՝ որդին Վահանայ, ասէ Վարդուհրի. Կախարդատեարք, դուք ի կախարդսն էք պարծեցեալ եւ կախարդութեամբ կամիք յաղթել Պարսից քաջ արանց։ 28 Ասէ Տիրան. Թէ կախարդք եմք, դու վայր մի զականջդ դիր, ես զերիվարիդ ագիդ քեզ տեսանել տամ։ 29 Եւ ածեալ զսուրն ի բաց ձգեաց զաջոյ ոտնն սռնապանովն հանդերձ. եւ հակեալ յայն կոյս անկաւ։ 30 Ասէ Տիրան. Վարդուհրի, մի մեղադրեր, գլուխդ հակեաց եւ ընկէց զքեզ. ուղղեմ զբեռնդ եւ ապա բառնամ։ 31 Եւ կտրեալ զգլուխն՝ ետ ցծառայն եւ ասէ. Պահեա զդա, որ ի Մատրավանս իջանեմք եւ գնդի խաղամք առաջի Սուրբ Կարապետին, զի դա էր, որ նախատէր զպաշտաւնեայս նորա։    32 Եւ ի մէջ առեալ զզաւրսն Պարսից եւ սկսան փանդանդել։ 33 Եւ իշխանն Պալունեաց կտրեաց երկու իշխանս եւ եհան զնոսա յԱշմունիս։ 34 Եւ իբրեւ եհաս ի տեղի մի դաշտաձեւ, պակեաւ իշխանն փախստական (մինչդեռ զաւրքն ի հեռի էին) եւ ոչ կարաց փախչել կամխաւսել կամ կռուել։ 35 Եւ ասէ մի ոմն ի ծառայիցն. Զի պակեար, ո՜վ իշխան։ 36 Եւ նա ասէ. Պաղակ իշխան տեսի եւ ոչ կարացի գնալ։ 37 Բայց չկարացին գիտել, զինչ է բանն, եւ անդէն մեռաւ։    38 Կտրեալ զգլուխն եւ առեալ զերկու իշխանորդիսն պահեալ եւ ինքն գնաց զհետ փախստէիցն։ 39 Եւ հասեալ միւս իշխանին՝ ասէ Վարազ. Անկիր կամաւ, պարսիկ, ապա թէ ոչ՝ անկանիս ակամայ. եւ նա փախեաւ։ 40 Եւ Վարազայ զհետ մտեալ՝ հար զթիկունսն եւ անցոյց ընդ ողն երիվարին եւ ասէ. Անկանիս։ 41 Եւ կոչեցաւ անուն տեղւոյն այնորիկ Ներքին Անկնիս։ 42 Եւ սակաւ ինչ գնացեալ՝ եհաս միւսոյն եւ ասէ. Անկանիս կամաւ, եթէ ընկենում ակամայ։ 43 Իսկ նա ընդդէմ դարձաւ եւ կտրեաց զգլուխ երիվարին Վարազայ եւ ընկէց։ 44 Իսկ նա ի վայր վազեալ՝ եհատ զջիլս երիվարի նորա, ձգեաց զնա եւ ասէ. Անկար եւ դու։ 45 Եւ անուանեցաւ տեղին այն Վերին Անկնիս։    46 Իսկ այնք, որք ի պուղկն էին մնացեալ, առեալ զերկու իշխանորդիսն եւ զգլուխ այնր իշխանին, որ պակեաւն, բերին առ Վարազ. եւ կոչեցաւ անուն տեղւոյն այնորիկ Պողկ։ 47 Եւ դարձաւ Վարազ առ Սմբատ՝ որդին իւր, եւ իջին առ Վահան. եւ նա կոտորեալ էր զբազումս եւ յոյժ վաստակեալ։ 48 Եւ փախուցեալքն ընդ երեսս դաշտին փախստեայք լինէին. եւ անուանեցաւ տեղին այն Փանդիկ։    49 Իսկ կրաւնաւորացն դարձեալ գային ի Կաղամախեաց բլրէն։ 50 Եկին ի բլուր մի, որ է հանդէպ գեղջն։ 51 Անկան առ նոսա գունդ մի եւ աղաչէին, զի մի տացեն սպանանել զնոսա։ 52 Եւ եկին գունդն իշխանին Հաշտենից, որ գային զհետ  փախուցելոցն, եւ կրաւնաւորքն չետուն զՊարսիկսն ի ձեռս զաւրուն։ 53 Արդ՝ եկեալ իշխանին Հաշտենից՝ ասէ. Զի եղեն Պարսիկքն։ 54 Եւ նոքա ասեն. Աւասիկ են՝ առ, հայր, կեարդ. եւ կոչեցաւ անուն տեղոյն Հայրկերտ։    55 Եւ ապա դադարեաց պատերազմն։ 56 Եւ զփախստականսն դարձուցին ի Մեղտի, եւ գտան համարով չորեք հարիւր եւ ութսուն։ 57 Եւ ետուն նոցա գանձս եւ երիվարս՝ եւ արձակեցին զրուցատարս Պարսից։[Ժ] ՊԱՏՄՈՒԹԻՒՆ ՎԱՍՆ ԳԻՏԵԼՈՅ ԶՊԱՏՃԱՌՍ ԾԻԾԱՌՆԷՈՅ ԽԱՉԻՆ, ԹԷ ՅՈՒՄՄԷ ԲԵՐԱՒ ԵՒ ԿԱՄ ՈՐՊԷՍ ԿԱՅ Ի ԾԻԾԱՌՆԷ ԵՒ ԿԱՄ ՅՈՐ ԺԱՄԱՆԱԿԻ ԳՈՐԾԵՑԱՒ ԱՅՍ    1 Ընդ ժամանակս թագաւորութեանն Հերակղի զաւրացաւ Խոսրով Պարսից արքայ եւ գնաց մինչեւ յԵրուսաղէմ. զքաղաքն աւերեաց եւ զկտակարանսն այրեաց եւ զՍուրբ խաչն գերեաց, եւ առեալ գնաց ի Պարսիկս՝ եդեալ ի պահեստի զՍուրբ խաչն հանդերձ սպասուքն մինչեւ յեւթն եւ ի տասն ամի թագաւորութեանն իւրում։ 2 Եւ զաւրացաւ Հերակղ ի թագաւորութեանն իւրում. գնաց ի Պարսիկս եւ սպան զԽոսրով եւ դարձոյց զՍուրբ խաչն հանդերձ գերիւքն։ 3 Եւ ընդ բազում աւթեւանաւք զանց առնէր՝ եւ տուեալ մասունս բազումս Հայոց աշխարհին եւ մեծամեծ իշխանացն։    4 Իբրեւ գնաց յԵրեզն աւան, կտրեաց սպասաւորն մեծ մասն մի ի գիշերին եւ կամէր փախչել։ 5 Իսկ մի ոմն իմացեալ՝ ազդ արար թագաւորին, եւ նորա առեալ զմասնն ի նմանէ՝ կտրեաց զգլուխ նորա։ 6 Եւ ելեալ զաւրաւքն՝ գնաց ի Կեսարիա եւ ետ զմասնն հայրապետին Կեսարու, որ կոչիւր Յովհան, եւ ինքն գնաց ի թագաւորաբնակ քաղաքն Կոստանդինուպաւլիս։    7 Եւ ի նոյն ամի գնաց Վահան Կամսարական ի Կեսարիա։ Եւ ետ ԼԶ հազար դահեկան հայրապետին Յովհաննու, եւ առեալ զխաչն՝ եբեր ի վանսն Գլակայ, ի Սուրբ Կարապետն։ 8 Եւ եդ ի դարանն, որ ի վերայ սրբոյ սեղանոյն. եւ եկաց անդ ամս Զ։    9 Իսկ իշխանն Արջուց կողմանն Գորգ Շատախաւս, որ կոչեաց զանուն գաւառին իւրում Շատախ՝ վասն աւելի անուան իւրում, սա եկն ի դաշտն Տարաւնոյ առ այր մի, որոյ անուն էր Ծիծառնիկ (որ շինեաց փոքր աւան եւ եդ անուն նմա Ծիծառն)։ 10 Աղաչեաց իշխանն զԾիծառնիկ, եթէ՝ Հնարեա եւ գողացիր զխաչն, զի եկեղեցապանն քո ազգականն է, բեր զխաչն եւ տուր ինձ եւ առ յինէն Զ հազար դրամ։ 11 Իսկ նա ասէ. Դրամն՝ քեզ. զխաչն առնում եւ գամ յերկիրն քո, եւ ընտրեմ ամուր տեղի, եւ շինեմ աւան եւ զիմ անունս դնեմ։ 12 Եւ յանձն կալեալ իշխանին՝ գնաց ի տուն իւր։    13 Իսկ Ծիծառնիկն զկինն եւ զորդիսն եւ զազգատոհմն իւր յղեաց առ իշխանն Արջուց, եւ ինքն եկեալ՝ ծանոյց զիրսն եկեղեցապանին։ 14 Եւ նորա յանձին կալեալ՝ իջոյց ի պահարանէն, եւ գնացեալ զհետ նորա յերկիր իշխանին՝ ընտրեաց տեղի եւ շինեաց եկեղեցի։ 15 Եւ անդ եդին զտերունական սուրբ նշանն. եւ անուանեաց զաւանն Ծիծառնէ։    16 Եւ ընդ այն ժամանակս Ներսէս Հայոց կաթողիկոս, որ ի Տայոց էր ծննդեամբ, այն, որ զՎաղաշկերտոյ Սուրբ Աստուածածինն շինեաց, եկն վասն Սուրբ խաչին տեսութեան։ 17 Իսկ Վահանայ առեալ զկաթողիկոսն՝ եկն ի վանսն Գլակայ։ 18 Եւ խնդրեաց զՍուրբ խաչն. իսկ սպասաւորացն խնդիր արարեալ՝ ոչ գտին։ 19 Սուգ առին իշխանքն եւ կաթողիկոսն եւ եպիսկոպոսունքն։ 20 Եւ զեւթն աւր Վահան ոչ եկեր եւ ոչ արբ։ 21 Եւ յայտնեալ նմա՝ մինչդեռ ննջէր ի դուռն եկեղեցւոյն, յաւուր ուրբաթու, ետես ինքն իշխանն Վահան, զի այր ոմն լուսաւոր ընդ սեամս եկեղեցւոյն յայս կոյս ելեալ՝ ասէ ցնա. Զիս կողոպտեցին եւ զԱրջք շինեցին։ 22 Արդ՝ թոյլ տուր, զի երկիրն այն ամուր է. ոչ կարեն անդի գողանալ։ 23 Իսկ նորա լի եղեալ խնդութեամբ՝ զարթեաւ, եւ ընթացեալ՝ աւետիս տայր կաթողիկոսին, եթէ՝ խաչն յԱրջք է։    24 Եւ խնդացեալ յոյժ՝ ի վաղիւն տաւն ցնծութեան կատարեցին, եւ յարուցեալ գնացին ի տեղին։ 25 Եւ կալեալ զկրաւնաւորն, որ զխաչն գողացաւ, ետ ցկաթողիկոսն. եւ հանել ետ զերկոսին աչս նորա, որ զի կողոպտեաց զՍուրբ Կարապետն։ 26 Եւ կալեալ Վահանայ զԾիծառնիկ եւ եհատ զգլուխ նորա։ 27 Եւ զիշխանն Արջուց եդեալ յՈղկան, մինչեւ էառ ի նմանէ հարիւր հազար դահեկան։    28 Ապա շինեաց զեկեղեցին, որ ի վերայ բլերն Մշոյ, յանուն որդւոյ իւրոյ կրտսերի Ստեփաննոսի, որ կայ ի նոյն դուռն թաղեալ։ 29 Իսկ զխաչն ետ Վահան ի ձեռն եպիսկոպոսին Արջուց, եւ նա իսկ կացոյց քահանայս եւթն ի վերայ եկեղեցւոյն, զի յամենայն ամի մինն ունեցի։ 30 Եւ վեց հազար դրամ կարգեցին նոցա տալ իշխանին Հայոց Տարաւնոյ։    31 Արդ՝ զայս պատմութիւնս գրեալ՝ եդին յեկեղեցին Ծիծառնէոյ։ 32 Եւ եղեւ այս ի թուականութեանն Հայոց ՃԼ, եւ Հոռոմին՝ ՆԻԷ։ 33 Զոր ստուգիւ գրեալ զեղեալ պատմութիւնն՝ եդին ի Գլակայ վանսն, ի Սուրբ Կարապետն, հրամանաւ Ներսիսի Հայոց կաթողիկոսի, որ քսան եւ իններորդ էր ի սրբոյն Գրիգորէ, եւ յիշխանութեանն Վահանայ Մամիկոնենոյ. երեսուն եւ երկու իշխան նստեալ է ի Մուշեղայ Մամիկոնենի ցեղէ։ 34 Սա եկաց իշխան ի Տարաւն ամս Լ եւ մարզպան՝ ամս Ժ, ի փառս Քրիստոսի Աստուծոյ մերոյ, որում փառք յաւիտեանս. ամէ՜ն։        [ԺԱ] ՎԱՍՆ ՄԱՀՈՒԱՆՆ ՏԻՐԱՆԱՅ՝ ՈՐԴՒՈՅ ՎԱՀԱՆԱՅ, ԵՒ ՊԱՏԵՐԱԶՄԻՆ, ՈՐ ՅԵԶԵՐՍ ԱՂԻ ԾՈՎՈՒՆ ԵՂԵՒ      1 Յետ այսքան պատմեալ զրուցատրութեանց, սուգ ժամանեաց խաղաղաբնակ երկրիս մերում, զի Վահան յաւելեալ առ հարս իւր՝ մեռանի (եւ կայ թաղեալ ի դուռն սրբոյ Կարապետին)՝ կացեալ իշխան Տարաւնոյ եւ Ապահունեաց ամս Լ։ 2 Բայց որդի նորա Տիրան հրամանաւ Վաշդենայ Վրաց իշխանին եւ հաւր իւրոյ Վահանայ գնաց ի դուռն Խոսրովայ յառաջ քան զգալն Հերակղի ի Պարսիկս։    3 Եւ եղեալ Խոսրովայ ընդ որդեգիրս, լեալ մարզպան Հայոց՝ առնու զաւր բազում եւ գնայ ի վերայ Յունաց, որպէս թէ ի պատերազմ։ 4 Բայց յղէ ի կայսր, թէ մի ինչ երկնչիր յիմոյ գալոյս, այղ տուր ինձ քաղաք մի, զի ժողովեալ զզաւրս Հայոց՝ մնացից քեզ ի թիկունս։ 5 Իսկ նա ուխտ սիրոյ դնէր ի միջի՝ ոչ միայն մարզպան Հայոց եւ Պարսից համարել, այլ եւ դեմեսլեկոս առնել բովանդակ Հոռոմոց։    6 Զայսոսիկ լուեալ Վաշդեան Վրաց իշխանն՝ առաքէ առ Խոսրով՝ եթէ. Նենգեաց քեզ Տիրան եւ եղեւ ընդ Յոյնսն։ 7 Արդ՝ առաքեա ութ հազար այրուձի ընդ Վանանդ, եւ ես տաց զնա ի ձեռս քո։ 8 Իսկ թագաւորն կոչեաց զՋոջիկ՝ Վրաց իշխանորդին, եւ արար մարզպան. եւ զՍիւնեաց իշխանն ձեռակոծ տայր հանել, որպէս զնենգաւոր եւ զխաբող ազգ։ 9 Եւ ինքն առաքեաց զաւր առ Վաշդեան հինգ հազար։    10 Իսկ Վաշդեան գրեալ թուղթ առ Տիրան. Նեղեցար պանդխտութեամբ. արդ՝ արի եկ, զի խորհեսցուք ինչ ի վերայ արքայի։ 11 Իբրեւ ընթերցաւ զթուղթն, ի նոյն աւուր եկն թուղթ մի ի Համամայ՝ քեռորդւոյն Վաշդենայ՝ ծանուցանել զնենգութիւնն, որ ինչ առաջի կայր ի զաւրացն՝ եկելոցն ի Պարսից։ 12 Եւ նորա վաղվաղակի թուղթ գրեալ ի Վաշդեան՝ յամաւթ առնելով վասն ծածուկ իրացն։    13 Եւ բարկացեալ Վաշդեան՝ ետ ածել զՀամամ եւ ծայրատել զոտս եւ զձեռս նորա։ 14 Եւ առեալ զպարսիկս՝ անց ընդ գետն Ճորոխ եւ գնաց ի քաղաքն Համամայ, որ կոչի Տամբուր, եհար սրով եւ հրով եւ գերեաց զքաղաքն։    15 Իսկ սուրբ եպիսկոպոս քաղաքին Մանգնոս անիծեաց սաստիկ զիշխանն։ 16 Եւ նորա հրաման տուեալ պարսկացն կոտորել զքահանայսն յեկեղեցին, որ կոչի սուրբ Սիովն։ 17 Իսկ եպիսկոպոսն աղաւթեալ առ Աստուած լռութեամբ, միայն զայս հանեալ ի լոյս, թէ՝ Եղիցի քաղաքս այս խոպան եւ աւեր, եւ ոչ ոք իցէ, որ բնակիցէ ի սա յաւիտեանս յաւիտենից։ 18 Եւ արկեալ զինքն ի վերայ սեղանոյն՝ զենին յաւուր Պենդեկոստէին, յառաջ քան զՔրիստոս պատարագեալն։ 19 Եւ ի վաղիւն միւսում ճայթեալ ամպոց երկնից՝ հրայրեաց արարին զնա, մինչ նստէր առ դուռն քաղաքին Տամբուրայ։ 20 Զայս յետոյ շինեաց Համամ՝ զիւր անուն դնելով Համամաշէն։ 21 Եւ ի գլուխ ել աղաւթք Մանգնոսի, զի երեք հազար այր ի միում գիշերի սատակեցան, եւ այլքն փախեան, եւ քաղաքն աւեր մնաց։    22 Ապա ի սոյն ամի ելանէ Հերակղ եւ սպանանէ զԽոսրով։ 23 Եւ յիշեաց զերդումնն, զոր ընդ Տիրան եւ ընդ ինքն, եւ կացուցեալ մարզպան ամենայն Հայոց։ 24 Եւ ինքն գնաց ի Կոստանդինուպաւլիս։    25 Եւ յետ Ը ամի եկն Աբդռահիմ՝ քեռորդին Մահմեդի, բազում աղխիւ՝ տասն եւ ութ հազար առն եւ ձիոյ ընդ իւր բերեալ։ 26 Խնդրէր հարկս ի Հայոց, իսկ Տիրան արձակեաց ժողով լինել համաւրեն զաւրու ի պատերազմ։    27 Զոր դիպող ժամանակ գտեալ իւր՝ որդին Վաշդենայ՝ Ջոջիկ Վրաց իշխանն, ապստամբեցուցանէ զբովանդակ Հայք՝ չերթալ առ նա։ 28 Զայս տեսեալ Տիրանայ, թէ ամենայն ինչ ի վերջ հասեալ է, եդ զայս բանս առաջի զաւրացն իւրոց ութ հազարաց, որք կամաւ էին եկեալ, թէ՝ Ո՜վ Քրիստոսի ժողովուրդք, լաւ է ինձ մեռանել, քան զեկեղեցի Աստուծոյ հարկատու լինել Տաճկաց։    29 Եւ ի վաղիւն ժողովեալ ի ստորոտն Գրգռոյ, ի դաշտն, որ ընդ հարաւոյ՝ խմբեցան յառաւաւտէ մինչեւ յերրորդ ժամն։ 30 Դեռ եւս փախստեայ էին արարեալ զՏաճկաստանսն, իսկոյն իշխանն Անձաւացեաց Սահուռ ապստամբեալ, ի դուրս ելեալ եւ սուր ի վերայ Հայոց զաւրուն դնէ։ 31 Իսկ Տիրան պատառեալ զերկու ռազմն՝ պատահեաց Սահուռայ եւ ասէ. Կաց, ուրացեալ Սահուռ, ըմբռնեաց զքեզ Քրիստոս ի ձեռս իմ։ 32 Եւ ձգեաց զգլուխն Սահուռայ սրով։ 33 Եւ ինքն անդէն պսակեցաւ երկու իշխանաւքն։    34 Եւ ապա ի մէջ առեալ զզաւրսն Հայոց՝ ամենեցուն զկատարած կենաց հասուցանէին։ 35 Իսկ ոմանք փախստեայք լեալ՝ անցանէին հանդէպ մաւրաթախ Աւձ քաղաքի։ 36 Եւ կոտորեալ ի Պարսիցն կան ի պահեստի ընդ վկայարանաւն, եւ վերակոչի անունն Սուրբ Բանակ։ 37 Իսկ Աբդռահիմ անցանէ ի Հարք եւ ի Բասեան, ի Վիրս եւ ի Ջաւախս եւ ի Վանանդ. առեալ հարկս՝ դառնայ ի Տաճկաստանս։    38 Ի սոյն ամի քակի եկեղեցին, որ յԱշտից վանսն՝ հիմնարկեալ ի սրբոյն Գրիգորէ, եւ Կարապետն, որ յԻննակնեանսն, եւ կաթողիկէն, որ ի Թիլն։ 39 Եւ մարզպանն կայ թաղեալ ի դուռն կաթողիկէին ի Ձիւնկերտ Տարաւնոյ ի Պորպ քաղաքի, ի փառս Քրիստոսի Աստուծոյ, որում փառք յաւիտեանս. ամէ՜ն։    40 Ժամանակագրութիւնս այս սկսեալ առ սրբոյն Գրիգորով Զենոբայ Ասորւոյ, վասն որ ինչ յիւրեան տեղիսն գործեցաւ թողեալ գրով ի նոյն եկեղեցին, հաճոյ է թուեալ եւ այլոց յետոյ զնոյն պահեալ զկարգ՝ միայն որ ինչ իշխան տանս այս առնէր քաջութիւն՝ իւրաքանչիւր հայր գրեալ զիւր ժամանակին թողոյր։ 41 Եւ աճեալ՝ Պատմութիւն Ասորոց կոչի, զի այն հարանցն անուանքն, որք գրեալք կան մինչեւ ի Թոդիկ, ամենեքեան Ասորիք էին, եւ տունն այն ասորի գրով եւ պաշտամամբ է վարեալ. ապա Թոդիկ փոխեաց զամենայն կարգս եւ զԱսորոց ցեղսն բնաւ հալածական արար ի վանացն։    42 Բայց զոր ինչ ի Տրդատայ մինչեւ ի Խոսրով արքայ Պարսից լեալ է ի տանս Մամիկոնէից, ոչ գտի գրով։ 43 Ապա տեղեկացայ յոմանց, թէ ի կողմանս Ուռհայի է կրաւնաւոր ոմն Մար Մառա կոչեցեալ, եւ ունի զգիրսդ զայդ։ 44 Գնացի եւ գտի առ նմա զգիրսն, որ ի նոյն Իննակնեան վանս էր գրած եւ ի զաւրաց ուստեք ունէր Պարսից կամ յայլոց ուրուք ապականեալ զերկիրս։ 45 Եւ գիրքն, կարծեմ, անդի է անկեալ ի նա։    46 Եւ թարգմանեալ ի նմանէ ԻԸ պատճեան, եւ Ժ, որ ի գրի առ իս կայր, եւ բովանդակեալ՝ արարի ԼԸ պատճեան։ 47 Ի մի գիրս հաւաքելով՝ թողի մանկանց եկեղեցւոյ ի ժամանակս թագաւորութեանն Հերակղի եւ ի մահուն Խոսրովու, հրամանաւ Ներսիսի Հայոց կաթողիկոսի եւ յիշխանութեանն Մամիկոնեան Վահանայ, զոր մայրենեաւք Կամսարական կոչեն, որ ԼԲ էր ի Մուշեղայ, զոր Քաջակորով կոչեն, մինչեւ թուականն Հայոց որ ՃԼ էր։ 48 Գրեալ եւ կազմեալ ի վանսն Գլակայ, ի դուռն Սրբոյ Կարապետին, յորում կայ նշխարք Կարապետին՝ բեւեռովն յայտնի գոլ, թողի անմոռաց յիշատակ ինձ եւ իմոցն, ես՝ Յովհան Մամիկոնեան եպիսկոպոս՝ ԼԵ-երորդ ի Զենոբայ՝ առաջին եպիսկոպոսէն Մամիկոնենից, ի հայրութեանն Սամուէլի, որ չորեքամսեան էր նստեալ։    49 Արդ՝ որ զկնի դոցա այղ նստին վանականք, զոր ինչ գործի յաւուրսն նոցա ի տանս յայսմիկ, դիցէ ի նոյն մատենիս, զի այսպէս գտաք աւրինադրեալ յառաջնոցն։    50 Դարձեալ ես՝ տէր Յովհաննէս Մամիկոնեան եպիսկոպոս, աղաչեմ զմանկունս եկեղեցւոյ Աստուծոյ, զի յորժամ զշարադրութիւնս զայս ընդաւրինակէք, մի ինչ թուեսցի ումեք ծանր, այղ եւ զիմ պատճեանն անպակաս եւ լի գրով դրոշմեսջիք զհետ գրելեացդ, զի աւրհնեալ լիջիք ի սրբոյ Կարապետէն եւ ի մեր նուաստ հովուական աղաւթից եւ բովանդակ իսկ ի Քրիստոսէ։ 51 Եւ Աստուած վարձահատոյց լիցի գրողացդ եւ ընթերցողացդ. ամէ՜ն։    52 Իսկ եթէ ոք երկբայաբար եւ թերի մտաւք ընկալցի զշարադրեալս, թերի ընկալցի եւ զվարձսն ի Քրիստոսէ՝ որպէս զնախանձաւոր եւ զթաքուցանող եւ զզլացող շնորհացն Քրիստոսի։ 53 Նմանապէս աւրհնեսցին ի Քրիստոսէ կատարիչք հրամանացն առաջնոցն եւ յետնոցս։ 54 Եւ որ ոք զմեր անուն ի յիշատակէ այս գրոյս ջնջէ, լիցի եւ ինքն ջնջեալ եւ զրկեալ ի մեր աւրհնութենէ։ 55 Եւ կատարիչք հրամանացս եղիցին աւրհնեալ յԱստուծոյ եւ ի սուրբ Կարապետէն յաւիտեանս յաւիտենից. ամէ՜ն։    