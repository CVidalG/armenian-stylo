ՍՄԲԱՏ ԲԱԳՐԱՏՈՒՆԻԹՈՒՂԹ ԱՌ ԿԻՒՐԻՈՆ ՎՐԱՑ ԿԱԹՈՒՂԻԿՈՍ ՊԱՏԱՍԽԱՆԻ ԱՌ ՄՈՎՍԷՍ ՁԵՌՆԱՐԿ՝ ԶՈՐ ԽՆԴՐԵԱՑ ՍՄԲԱՏ ՎՐԿԱՆ ՄԱՐԶՊԱՆ, ՑԱՅՆ ԵՊԻՍԿՈՊՈՍՈՒՆՍ, ՈՐՔ ԴԱՐՁԵԱԼ ԺՈՂՈՎԵՑԱՆ ՆՈՐԻՆ ՀՐԱՄԱՆԱՒ Ի ԴՈՒԻՆ՝ ԿԱՐԳԵԼ ԿԱԹՈՒՂԻԿՈՍ ՀԱՅՈՑ, ՅԵՏ ՄԱՀՈՒԱՆՆ ՄՈՎՍԷՍԻ    ԹՈՒՂԹ ՏԵԱՌՆ ՍՄԲԱՏԱՅ՝ ՎՐԿԱՆ ՄԱՐԶՊԱՆԻ, ԱՌ ԿԻՒՐՈՆ1 ՎՐԱՑ2 ԿԱԹՈՒՂԻԿՈՍ   1 Սրբասիրի Տեառն Կիւրոնի՝ Վրաց կաթուղիկոսի, եւ այլ եպիսկոպոսաց աթոռակցաց ձերոց, եւ իշխանաց աշխարհիդ՝ Ատրներսեհի եւ ամենայն լաւաց, ի Սմբատայ Գուրկան մարզպանէ եւ տերանց զինուորէ, եւ ի Գիգայ Դաշտկարանէ, եւ ի Վարդապետէ՝ Հայոց Շարսաղարէ, եւ յայլ ազատորերոյ՝ խոնարհութեամբ եւ սիրով ողջո՜յն։    2 Քանզի որպէս յառաջագոյն հարանցն մերոց եւ ձերոց եւ վարդապետաց աշխարհիս միաբանութեամբ զյետին կարգս ոմանց եւ զատելի վարս տեսեալ, որ աննման եւ թիւր էր մեր հաւատոյ եւ կանոնաց, մերժեալ էր զնոսա նզովիւք, եւ վասն հեռաւորութեան մեր եւ նոցա աշխարհաւ եւ ոչ խիղճն այն առ ամենեսեան ի մտի էր, բայց առ սակաւս ոմանս հաստատուն կայր։ 3 Իսկ մինչ մեղաց յաճախութիւն եղեւ եւ առ միմեանս եհաս կեալ ապստամբեալք ի բնիկ տերանց, ապա թէ՝ վասն հաւատոյ էր, եւ կամ վասն կարգաց եւ վարուց նոցա։ 4 Եւս քաջ ի վերայ հասաք, զի աննմանք եւ թիւրք էին ամենեւիմբ մեր կարգաց, այլ տեսանէաք եւ յԱրեաց աշխարհին, որ քրիստոնեայքն ուղղափառք էին՝ զնոյն պայման մեր եւ ձեր հարանցն եւ նոցա տուեալ քաջ պատուիրանաւ։ 5 Ապա առաւել եւս հասաք ի վերայ, թէ որք ի մէնջ էին եւ միաբանեցան ընդ նոսա՝ պակասամիտք եւ լոյծք ուրեմն էին յառաքինութենէ եւ ի հաւատոց, եւ այս պատերազմս, որ ընդ հաստատունսն եւ ընդ լոյծսն էր, չար եւ դառնագոյն թուէր քան զամենայն չարիս։    6 Եւ յորժամ մարդասէրն Աստուած ողորմեցաւ, եւ արքայից արքայ բարերարութեամբ արար եւ զմեզ յաշխարհարձակ՝ հաւատոյ եւ եկեղեցեաց կարգի աւելագոյն պատուէր ի վերայ արար, զի ընդ միմեանս խաղաղութիւն եղիցի, քանզի էր ինչ, որ լուաւ։ 7 Եւ մինչ բարեաւ յաշխարհս հասաք, առաջնորդութեամբ Սուրբ Հոգւոյն հայրապետ կարգեցաւ, եւ այն ամենայնի հակառակութեան եւ թերութեան ուղղութիւն եղեւ, Քրիստոս Աստուա՜ծ փառաւորի, որպէս յառաջագոյն ուսուցին մեզ երանելի վարդապետքն, եւ եղեաք ամենեքեան մի հաւատ, որ ընդ արքայից արքայի իշխանութամբ եմք։    8 Զնոյն հարկաւորեցաք գրել եւ առ ձեր սրբասիրութիւն, զմերս պատմել ձեզ, եւ զձեզ ընդ մեզ միաբանել, որպէս եւ մեր հարքն էին։ 9 Քանզի միոյ իսկ վարդապետի աշակերտ եւ վիճակ եմք լեալ եւ մեզ նովին հաւատով՝ որպէս եւ հարքն մեր, եւ զհաւատ առ Աստուած ունել, եւ զսէր առ միմեանս։ 10 Բայց է եւ ինչ լուր, որ յաշխարհականաց լուայ եւ սակայն չհաւատայի։ 11 Իսկ հաւաստի յեպիսկոպոսէս Ցուրտաւայ, որ աստս է, լուաք եւ կարի դժուարացաք։ 12 Քանզի մեր եւ այդ աշխարհի ազատորերոյ թէպէտ արիւն եւ հարազատութիւն ի միջի կայր, բայց հաստատութիւն եւ վստահ լինել մեզ որպէս յերդումն ինչ՝ այդ սուրբ վկայարան, որ ի Ցուրտաւ, պատուական եկեղեցիդ հաստատեցաւ։ 13 Եւ պաշտաւն եւ կարգդ հայրենի ձեր միջի էր, եւ փոխելդ թշնամութիւն իմն ի մէջ արկանէ, մանաւանդ թէ եւ թերութիւն, արգելուլ եւ մեզ աստի, որք կամին գալ եւ երկիր պագանել սրբոյ Խաչիդ, եւ ոչ տալ մտանել, որք այտի գան ի սուրբ Կաթուղիկէ եկեղեցիս եւ յայլ վկայարանս յաղաւթել։    14 Եւ այսմ մեծի պարգեւի, որ յԱստուծոյ տուան մեզ եւ ձեզ, խափանիչ թէ ոք յանխրատից եւ կամ ի տգիտաց լինէր, ձեզ պարտ էր խրատել վարդապետութեամբ զայնպիսին եւ պատուհասել, որ հակառակութիւն ի միջոյ բառնայր, թող թէ ձեզ առնել զայդ, որ կարի անհնարին եւ չար է։ 15 Կամէաք եպիսկոպոսունս հանդերձ քերթողաւք արձակել, զկիրթսն, որ գիտեն զչարութիւն հերձուածոյ, որ զձեզ ի վերայ հասուցանէին։ 16 Բայց ապա առ ժամս բաւական համարեցաք, ի ձեռն ազատ արանցդ նախ թղթով զկամս ձեր գիտել։   17 Ո՜ղջ լերուք։ՊԱՏԱՍԽԱՆԻ ՍՄԲԱՏԱՅ ԱՌ ՄՈՎՍԷՍ    1 Զգիր ողջունի սրբութեան ձերոյ ընկալաք եւ ի Քրիստոս ուրախացաք։    2 Որ վասն թղթոյն պատասխանեաց զարմացեալ էք, զոր առ մեզ գրեալ էր Վրաց կաթուղիկոսն, մեք աւելի զարմացեալ կայաք յերկոցունց կողմանց. յաղագս նորա, եթէ զիարդ զայսպիսի բաներ մահաբեր՝ սուտ գրէր առ մեզ, եւ վաղիւ յանդիմանէր ի մէնջ. եւ զձէնջ, թէ զի յանձն չէր վստահ աստանաւր ի մաւտ, զիարդ կայր արդեւք եւ զմեզ յորդորէր եւ թուղթս տայր առնել յաշխարհն, եւ զինքն ինքեամբ յանդիմանէր։ 3 Բայց ապա էր ինչ, որ յառաջագոյն իսկ յաշխարհականաց լուեալ էր յաղագս սրբութեան ձերոյ, եւ այժմ ի Վրթանիսէ Քերթողէ աւելի տեղեկացաք, թէ որպէս հալածեցայք եւ եկիք այսր. եւ մանաւանդ՝ վասն հոգեւոր իրաց, որում Տէր կաթուղիկոս ի վերայ հասեալ է եւ տեղեկացեալ եւ զձեզ ընկալեալ։ 4 Մեզ աւելի քննութիւն առնելոյ զինչ պէտք են։    5 Արդ՝ զիս ահաւասիկ փութով ի դուռն խնդրեալ է արքայից արքայի. քեզ վաղ ասացի, թէ գրեմ առ արքայից արքայ, որ բարերարութեամբ հրաման տայ, եւ երթաս ի քո եկեղեցւոջն նստիս եւ քո հաւատով զքո ժողովուրդս ունիս։ 6 Դու ասես՝ ես Ատրներսեհի եւ Վահանայ եղբարց ինչ եմ, եւ ոչ կարեմ սուր առնուլ եւ ընդ ամենայն Վիրս կռուել։ 7 Արդ՝ քո հոգդ եւ գործդ նախ ողորմութեանն Աստուծոյ յանձն լիցի, եւ ապա՝ Տեառն կաթուղիկոսի։ 8 Թող զի գրէ երկիցս եւ երիցս անգամ, ո՜ գիտէ, թէ գան յուղղութիւն։    9 Ապա թէ ի նոյն յամառութեան կան, զի ի նորա ի թղթին իսկ աւանիկ գրեալ էր, ասէ՝ հարքն մեր եւ ձեր զԵրուսաղէմի հաւատն ունէին եւ սուրբն Գրիգոր զայն ետ նոցա, եւ մեք զնոյն ունիմք. արդ՝ այդում պատասխանի Տէր կաթուղիկոսն առնէ։ 10 Եւ եթէ ի նոյն խելագարութեան կան եւ ի միաբանութենէ մերմէ հեռանան, զարիւն նոցա ի գլխոց իւրեանց խնդրեսցէ Տէր Աստուած, եւ մեք անպարտք եղիցուք։ 11 Բայց սակայն զիարդ գործդ ի գլուխ երթայ, գրեցէք առ իս։ 12 Թէ զանհնազանդութենէ լսեմ, եւ տայ Տէր Աստուած ժամ յաջող, ո՜ գիտէ, թէ եւ աստէն իսկ ընդունի հատուցումն յԱստուծոյ ի ձեռն մարմնաւոր տերանց։    13 Ո՜ղջ լեր ի Տէր։ՁԵՌՆԱՐԿ՝ ԶՈՐ ԽՆԴՐԵԱՑ ՍՄԲԱՏ ՎՐԿԱՆ ՄԱՐԶՊԱՆ, ՑԱՅՆ ԵՊԻՍԿՈՊՈՍՈՒՆՍ, ՈՐՔ ԴԱՐՁԵԱԼ ԺՈՂՈՎԵՑԱՆ ՆՈՐԻՆ ՀՐԱՄԱՆԱՒ Ի ԴՈՒԻՆ՝ ԿԱՐԳԵԼ ԿԱԹՈՒՂԻԿՈՍ ՀԱՅՈՑ, ՅԵՏ ՄԱՀՈՒԱՆՆ ՄՈՎՍԷՍԻ. ԵՒ ԶԱՅՍ ՁԵՌՆԱՐԿ ԵՏ ՆՈՑԱ։    1 Ամենագովելոյ եւ փառաւորելոյ եւ աստուածաշնորհ պատուովք պայծառացելոյ Տեառն Սմբատայ Վրկան մարզպանի եւ տերանց զինուորի, եւ Տեառն Գիգայ Դաշտկարանի, եւ Վարդապետի՝ Հայոց Շարսաղարի. ի Մանասէէ՝ Բասենոյ եպիսկոպոսէ, ի Քրիստափորէ՝ Սիւնեաց եպիսկոպոսէ, յԱբրահամայ՝ Ռշտունեաց եպիսկոպոսէ, ի Յովհանէսէ՝ Ամատունեաց եպիսկոպոսէ, ի Գրիգորէ՝ Անձեւացեաց եպիսկոպոսէ, ի Սիովնէ՝ Գողթան եպիսկոպոսէ, ի յԱհարոնէ՝ Մեհնունեաց եպիսկոպոսէ, ի Ներսիսէ՝ Բուժունեաց եպիսկոպոսէ, ի Յոհանկայ՝ Եղոյ եպիսկոպոսէ, ի Թադէոսէ՝ Առնոյ եպիսկոպոսէ, Տերամբ ողջո՜յն։    2 Եւթն եւ տասներորդ ամի Ապրուէզ Խոսրովու արքայից արքայի, յամսեանն մարերի, որպէս փառաւորութիւնդ ձեր յայս եպիսկոպոսաց, զոր ի վերոյդ գրեալ է, որ ի ժամուս ի Դու[ը]նի ի սուրբ եկեղեցւոջս դիպաք, ձեռնարկ խնդրեցէք վասն սուրբ եւ ուղղափառ հաւատոյ, զոր մեր հարանցն եւ երանելի վարդապետացն կալեալ է, եւ այժմ ունիմք կամաւքն Աստուծոյ։    3 Արդ՝ որպէս յառաջագոյն հայրապետացն Հայաստան աշխարհիս, եւ եպիսկոպոսացն եւ քահանայից եւ իշխանաց եւ աշխարհականաց, սոսկալի նզովիւք մերժեալ եւ ի բաց ընկեցեալ է զամենայն հերձուածողս՝ զԱրիոս եւ զՄակեդոն, եւ զանյիշելին Նեստոր եւ զԵւտիքոս, եւ զժողովն Քաղկեդոնի եւ զպիղծ տումարն Լեւոնի, եւ հեռանամք ի հաղորդութենէ նոցա ճշմարտութեամբ։ 4 Ապա եթէ խաբէութեամբ ինչ իցեն բանքն մեր, նզովեալ եղիցուք յԱմենասուրբ Երրորդութենէն։    5 Ըստ բանիդ ձերում նոյնպէս եւ ես՝ Սմբատ Վրկան մարզպան եւ տերանց զինուոր, եւ Գիգ Դաշտկարին, եւ Վարդապետ՝ Հայոց Շարսաղար, նզովեմք զնզովեալսդ ի ձէնջ, որպէս հարքն մեր երանելիք նզովեցին զնզովեալսն ի ձերոց հարանցն, եւ աւրհնեմք զաւրհնեալսն ի ձէնջ, որպէս եւ հարքն մեր աւրհնեցին զաւրհնեալսն ի ձերոց հարանցն երանելեաց եւ վարդապետաց աշխարհիս։ 6 Եւ յայս ուղղափառ հաւատոյս վերայ հաստատուն եւ անշարժ կացցուք, ի կեալ եւ ի մեռանել ընդ ձեզ։ 7 Ապա թէ խաբէութեամբ ինչ իցեն բանքս մեր, նզովեալ եղիցուք յԱմենասուրբ Երրորդութենէն։    8 Եւ կնքեցաք զձեռնարկս զայս, եւ եդաք ի սուրբ եկեղեցւոջս Դունայ։ 9 Ես՝ Մանասէ Բասենոյ եպիսկոպոս՝ իմ աթոռակցաւք հանդերձ, որոց անուանքն ի վերոյդ յիշատակեալ են։ 10 Եւ Սմբատ Վրկան մարզպան եւ տերանց զինուոր՝ իւր եղբարաւք հանդերձ, առաջի Ամենասուրբ Երրորդութեանն, նախ սրտիւք մերովք եւ ապա մատանեաւք մերովք։    