ՅՈՎՀԱՆՆԷՍ ԳԱԲԵՂԵՆԱՑԻ (ԳԱԲԵՂԵԱՆ)ԹՈՒՂԹ, ԶՈՐ ՏԷՐ ՅՈՎՀԱՆՆԷՍ ՀԱՅՈՑ ԿԱԹՈՒՂԻԿՈՍ ԵՒ ԱՅԼ ԵՊԻՍԿՈՊՈՍՔ, ԱՌ ՍԻՒՆԵԱՑ ԵՊԻՍԿՈՊՈՍՆ ԵՒ ԱՌ ՏԷՐՆ ԱՐԱՐԻՆ ԹՈՒՂԹ ՅՈՎՀԱՆՆԻՍԻ` ՀԱՅՈՑ ԿԱԹՈՂԻԿՈՍԻ ԱՌ ՏԷՐ ԱԲԱՍ՝ ԱՂՈՒԱՆԻՑ ԿԱԹՈՂԻԿՈՍ ՅՈՎՀԱՆՆՈՒ ՀԱՅՈՑ ԿԱԹՈՒՂԻԿՈՍԻ Ի ՅԱՅՏՆՈՒԹԻՒՆ ՔՐԻՍՏՈՍԻ         ԹՈՒՂԹ, ԶՈՐ ՏԷՐ ՅՈՎՀԱՆՆԷՍ ՀԱՅՈՑ ԿԱԹՈՒՂԻԿՈՍ ԵՒ ԱՅԼ ԵՊԻՍԿՈՊՈՍՔ, ԱՌ ՍԻՒՆԵԱՑ ԵՊԻՍԿՈՊՈՍՆ ԵՒ ԱՌ ՏԷՐՆ ԱՐԱՐԻՆ1   1 Քրիստոսիւ պայծառացելոյ սիրելի եղբաւր եւ աթոռակցի մերոյ տեառն Վրթանիսի՝ Սիւնեաց եպիսկոպոսի, եւ մեծավայելչի եւ փառաւորելոյ Միհր Արտաշրի՝ Սիւնեաց տեառն, ի Յովհաննիսէ Հայոց կաթողիկոսէ, յԱբրահամայ Տարաւնոյ եւ Մամիկոնենից եպիսկոպոսէ, ի Ներսայ Բասենոյ եւ Մարդաղոյ եպիսկոպոսէ, ի Մաշտոցէ Խորխոռունեաց եպիսկոպոսէ, ի Գտայ Վանանդայ եպիսկոպոսէ, յԱբդիսոյէ Ասորեաց ուղղափառաց եպիսկոպոսէ, ի Բաբայ Ամատունեաց եպիսկոպոսէ, աւրհնութեամբ եւ հոգեւոր սիրով ողջոյն։    2 Դուք ինքնին գիտէք զանհնարին վտանգսն, որ այժմ յաշխարհս մեր եհաս. զի յառաջագոյն երանելի հարքն մեր եւ զկնի նոցա մեք ընկալաք զհաւատ ճշմարտութեան՝ զայն, զոր քարոզեցին մարգարէքն եւ առաքեալքն, եւ ուսուցին հարքն ճշմարիտք, սուրբն Գրիգորիոս՝ սրբոյն Թադէոսի յաջորդն, եւ ՅԺԸ եպիսկոպոսքն, որ ժողովեցան ի Նիկիա քաղաք, եւ ՃԾ.քն, որ ժողովեցան ի Կոստանդնուպաւլիս, եւ Մ.քն, որ ժողովեցան յԵփեսոս, որ Սրբոյ Հոգւոյն ազդմամբ ուսուցին մեզ, զոր եւ ի սկզբանէ իսկ տէրունեան բարբառն վարդապետեաց աշակերտացն, ասելով. Գնացէք, աշակերտեցէք զամենայն հեթանոսս, մկրտեցէք զնոսա յանուն Հաւր եւ Որդւոյ եւ Հոգւոյն Սրբոյ, եւ բարձր եւ հռչակաւոր կնիք եդաւ ի վերայ ամենայնի։ 3 Զայս հաւատ ճշմարտութեան ստուգեալ ունէր միաբանութեամբ աշխարհս Հայոց, եւ ոչ ինչ ամենեւին յումեք արատութիւն յայտնի երեւէր, եւ բնակեալ էաք ի սուրբ կաթուղիկէ եկեղեցւոջ ընդ հովանեաւ սուրբ խաչին Քրիստոսի Աստուծոյ մերոյ ի խոր խաղաղութեան։    4 Իսկ ի ժամանակիս յայսմիկ Նեստորի անիծելոյ, որ կուրացոյց չարահնար հերձուածովն իւրով զկողմանս Խուժաստանի, երեւեցաւ խմոր չարութեան եւ յաշխարհիս մերում, որ էր ծածկեալ յանձինս անսուրբս, որք սկսան պղտորել զյստակ հաւատս ճշմարիտ Սուրբ Երրորդութեանն, պատրել զանձինս անհաստատաց մարմնասէր ցանկութեամբք, եւ տարածեցաւ երկբայութիւնն, եւ հիւանդացան բազումք զախտ անհնարին։ 5 Եւ ոչ կարացեալ մեր տանել այսպիսի չարաչար եւ դառն հայհոյութեան՝ փութացաք մեք եւ այլ աշխարհիս Հայոց եպիսկոպոսունք, ընդ որս էր եւ երանելին Պետրոս եպիսկոպոսն ձեր, եւ քահանայք եւ ուխտ սրբոյ եկեղեցւոյ եւ վանաց երիցունք, ազատք եւ համաւրէն ժողովրդականք ուղղափառք՝ ժողովեալք ի սուրբ եկեղեցիս, եւ միաբանութեամբ զպեղծ Նեստորիանոսս եւ զՔաղկեդոնիտս, եւ զայլ հերձուածողս, ի մեր սուրբ եկեղեցւոյս նզովիւք հալածական արարաք, եւ սուրբ եւ փառաւորընկալ սեղանոյս եւ կենատուր սուրբ Աւետարանիս եւ փրկչական սուրբ խաչիս առաջի` պայման արարաք ամենեւիմբ հեռանալ ի հաղորդութենէ նոցա եւ չլսել բանից նոցա մահաբերաց։    6 Եւ վասն զի ի հաւատարիմ մարդկանէ լուաք, եթէ պեղծ Նեստորականք բազումք եւ ի ձեր աշխարհիդ բնակեալ են, եւ դուք զդոսա ի սուրբ եկեղեցիս ընդունիք եւ ընդ դոսա հաղորդիք, յիշելով զսրբոյն Գրիգորի զմեծ վաստակ եւ զջան, որ ի մեր եւ ի ձեր աշխարհիդ վերայ հասարակաց, եւ զսուրբ ծնունդն, զոր սրբով աւազանաւն վերստին ծնաք, եւ զլուսաւոր եւ զճշմարիտ հաւատ, զոր մեք եւ դուք ընկալաք եւ այժմ ունիմք, եւ զհոգեւոր սէր, զոր ընդ ձեզ ունէաք, առաւել քան զամենայն զայդ հոգ յանձին կալաք հեռացուցանել եւ ի ձէնջ զչարի որոմանն սերմանս։ 7 Վասն նորին յուխտէ մերմէ զհաւատարիմ այր՝ զՄատթէոս քահանայ, առաքեցաք առ ձեզ եւ աղաչեցաք Քրիստոսիւ Աստուծով մերով, որպէս ցայժմ լեալ էք ազգ սուրբ ժողովուրդ սեպհական Տեառն Աստուծոյ, նոյնպէս եւ այժմ եւ մինչեւ յաւիտեան դուք եւ զաւակք ձեր զաւրացարուք Տերամբ եւ կարողութեամբ զաւրութեան նորա, եւ առէք զսպառազինութիւնն Աստուծոյ, եւ զսուրբ եւ զճշմարիտ հաւատ, զոր ի սուրբն Գրիգորէ եւ յայլ հոգեկիր երանելի հարանցն ընկալաք, հաստատուն եւ անշարժ պահեցէք յանձինս ձեր։ 8 Եւ զպեղծ Նեստորիանոսսդ եւ զայլ հերձուածողս, որ յաշխարհիդ ձերում են, նոյնպէս ի սրբոյ եկեղեցւոյ եւ ի ձեր հաղորդութենէ նզովիւք ի բաց մերժեցէք, եւ ամենայն ուղղափառաց պատուիրեցէք՝ մի լինել հաղորդ անպտղութեան գործոց նոցա եւ մի լսել հրապուրող եւ չարաթոյն բանից նոցա մահաբերաց։    9 Քանզի զնոսա որոշեաց սուրբ առաքեալն մանկունս անիծից, եւ զնոցին կորստական վարդապետութիւնն անուանեաց ամպս անջրդիս` վարեալս ի մրրկէ ի կորուստ, ծառս գաւսս պտղակորոյսս, նիւթս կիզման հրոյն յաւիտենից, որք յիրաւի իսկ նզովին, զի նոքա են պղտորիչք եկեղեցւոյ Քրիստոսի Աստուծոյ, յայժմու ժամանակիս, յամենայն տեղիս, որք եւ անուանեցան իսկ ի սրբոյ առաքելոյն եղբարք սուտք, մշակք անաւրէնութեան եւ նեռինք՝ եկեալք յաշխարհ։ 10 Եւ հրամայեցաւ մեզ՝ ճշմարիտ հաւատացելոցս ի սրբոյ աւետարանչէն ի Յովհաննէ` ոչ ընդունել զնոսա ի տունս եւ ոչ ողջունել բանիւ, այլ հեռանալ ամենեւին ի նոցանէ որպէս ի թշնամեաց խաչին Քրիստոսի։    11 Եւ մեք աղաւթեմք, զի նոյն ինքն Սուրբ Երրորդութիւնն խափանեսցէ եւ նկուն արասցէ զթշնամիս իւր, զհակառակորդսն ճշմարիտ հաւատոյ, եւ զաւրացուսցէ զպաշտաւնեայս եւ զերկրպագուս անուան իւրոյ սրբոյ։ 12 Եւ եթէ յումեք ի հերձուածողսդ գտցի զղջումն, եւ ամենայն կամաւք իւրովք դառնայցէ ի սուրբ հաւատս մեր եւ ոչ խաբէութեամբ, նզովեալ գրով զպեղծն Նեստոր եւ զամենայն հերձուածողս եւ զԹէոդորիտոս եւ զժողովն Քաղկեդոնի, եւ ապա ընդունել զայնպիսին ապաշխարութեամբ. վասն զի դուռն ողորմութեանն Աստուծոյ խոստովանողաց եւ ապաշխարողաց հանապազ բաց է։ԹՈՒՂԹ ՅՈՎՀԱՆՆԻՍԻ` ՀԱՅՈՑ ԿԱԹՈՂԻԿՈՍԻ ԱՌ ՏԷՐ ԱԲԱՍ՝ ԱՂՈՒԱՆԻՑ ԿԱԹՈՂԻԿՈՍ1       1 Լաւաց, ճշմարտից եւ աստուածասիրաց, սիրելի եղբարց եւ աթոռակցաց մերոց` տեառն Աբասու Պարտաւայ [արք]եպիսկոպոսի, Մովսէսի Բախաղատու եպիսկոպոսի, Գրիգորի Կապաղակայ եպիսկոպոսի, Հռոմակայ Ամարասայ եպիսկոպոսի, Տիմոթէի Բաղասականու եպիսկոպոսի, Ամբակումայ Շաքիոյ եպիսկոպոսի, Յոհանկայ Գարդմանայ եպիսկոպոսի, Ղեւոնդի Մեծկողմանց եպիսկոպոսի.    2 ի Յովհաննիսէ Հայոց կաթողիկոսէ, յԱբրահամայ Տարաւնոյ եւ Մամիկոնենից եպիսկոպոսէ, ի Գրիգորէ Մարդպետական եպիսկոպոսէ, ի Ներսայ Բասենոյ եւ Մարդաղոյ եպիսկոպոս, ի Ստեփաննոսէ Տայոց եպիսկոպոսէ, ի Մաշտոցէ Խորխոռունեաց եպիսկոպոսէ, ի Գտայ Վանանդայ եպիսկոպոսէ, յԱբդիսոյէ Ասորեաց ուղղափառաց եպիսկոպոսէ, ի Քրիստափորէ Ռշտունեաց եպիսկոպոսէ, ի Բաբայ Ամատունեաց եպիսկոպոսէ, ի Սեկունդոսէ Մոկաց եպիսկոպոսէ, եւ յայլ եպիսկոպոսաց աշխարհիս աւրհնութեամբ եւ հոգեւոր սիրով ողջոյն։    3 Քանզի եհաս առ մեզ լուր դժնդակ համբաւոյ, եթէ են ոմանք գայլք յափշտակողք զգեստուք ոչխարաց, որք եկին յաշխարհդ ձեր ի վանաց պղծոյն Պետրոսի, որ անուամբ աղքատասէրք կոչին եւ գործով քրիստոսատեացք եւ ուրացողք զՍուրբ Երրորդութիւնն. զչար որոմն անիծելոյն Նեստորի եւ զժողովոյն Քաղկեդոնի անարգելաբար սերմանեն ի հոգիս անմեղաց, թիւրելով զնոսա յուղղափառ հաւատոյ՝ մատնել ի յաւիտենական կորուստն։ 4 Զորմէ լսելով առհասարակ հոգւոյ եւ մարմնոյ եղեն անբժշկելի ցաւք։ 5 Վասն որոյ ամենայն հարկաւորութեամբ փութացաք կարեկից լինել ձեզ եւ գրել` յիշեցուցանելով զբանս սրբոյ առաքելոյն, Զգուշանալ անձանց եւ ամենայն հաւտիդ, յորում եդ զձեզ Սուրբ Հոգին տեսուչս եւ վարդապետս, հաստատուն պահել զհաւատս ուղղափառութեան, զոր ընկալան հարքն մեր ի Սրբոց Գրոց, ի Հին եւ ի Նոր Կտակարանաց, ի ձեռն սրբոյն Գրիգորի, եւ յերից երանելեաց ժողովոցն, ՅԺԸ-իցն ի Նիկիա, ՃԾ-իցն ի Կոստանդնուպոլիս եւ Մ-իցն յԵփեսոս, որոց ձայնակիցք եւ ժառանգաւորք ուղղափառ հաւատոյն նոցա եղաք մեք ամենայն եկեղեցիք։    6 Խոստովանիմք մեք զմի Աստուած Հայր ամենակալ, զարարողն ամենայն երեւելեաց եւ աներեւելեաց, եւ ի մի Տէր Յիսուս Քրիստոս, յՈրդին Աստուծոյ, ծնեալ ի Հաւրէ, Աստուած յԱստուծոյ, լոյս ի լուսոյ, Աստուած ճշմարիտ յԱստուծոյ ճշմարտէ, որով ամենայնքն։ 7 Եւ ի Սուրբ Հոգին, որ ի Հաւրէ ելանէ, եւ ընդ Հաւր եւ ընդ Որդւոյ երկրպագի եւ փառաբանի, արարչակից եւ հաւասար Հաւր եւ Որդւոյ, Երրորդութիւն կատարեալ միով բնութեամբ, փառաւք եւ զաւրութեամբ եւ իշխանութեամբ` նախախնամելով զընդհանուր եղեալքս։    8 Իսկ ի վաղճան ժամանակիս Աստուած գոլով մշտնջենաւոր Բանն Աստուծոյ` եղեւ մարդ կատարեալ անյեղապէս, մարմնացեալ ի սուրբ Կուսէն անճառաբար, ոչ հեռացեալ ի բնութենէն եւ ոչ քայքայեալ ի մարմնաւորութիւն, այլ եկաց մնաց նոյն, որ էրն անփոփոխելի եւ անայլայլելի, Աստուած մարմնացեալ, ոչ մասամբ, այլ բոլորովիմբ, ոչ պակասութեամբ, այղ լիութեամբ, ոչ երկուութիւն, այղ միութիւն անբաժանելի։ 9 Ոչ Հայր էառ մարմին, այղ Որդի. եւ ոչ Սուրբ Հոգին թանձրացեալ մարմնով, այղ Միածինն ի Հաւրէ, բայց կամաւք Հաւր եւ զաւրութեամբ Սուրբ Հոգւոյն, այղ գոյութեամբ միայն Բանն Աստուծոյ։ 10 Այսպէս եւ Սուրբ Ծնունդն ճանաչի։ 11 Նոյն ինքն անբաւանդակելին խանձարրապատեցաւ, զի մեք զգեցցուք զանապականութիւն. եդաւ ի մսուր, զի զանասնականն ի բաց փոխեսցուք զբարս, ի հրեշտակաց փառաբանեցաւ, զի մեք կոչեսցուք լինել փառաբանակիցք նոցա, ընծայեցաւ ի մոգուցն, զի պտղաբերեսցուք զհաւատս, կաթնաբուծեցաւ, զի զանմեղութիւն ընկալցուք, զարգացաւ ըստ մարմնոյ ամենակատարն, զի ժամանեսցուք ի չափ հասակի լրմանն կատարմանն Քրիստոսի։ 12 Եկն կամաւ ի չարչարանս, զի ի տանջանաց մեղացն զերծուսցէ, խաչեցաւ, զի ի կենդանութեան պտղոյն վայելեսցուք, մեռաւ, զի մահուամբ մեռուսցէ զմահ, եդաւ ի գերեզմանի, զի խորտակեսցէ զնիգս դժոխոց, յերրորդ աւուր յարեաւ, զի զմեզ ի նորոգութիւն կենդանութեան փոխեսցէ, համբարձաւ յերկինս եւ նստաւ ընդ աջմէ Հաւր, զի եւ մեք դասեալ լիցուք ընդ աջմէ նորա, գալոց է միւսանգամ դատել զկենդանիս եւ զմեռեալս, եւ չիք վաղճան նորա թագաւորութեանն։ 13 Այսպէս հաւատամք եւ երկրպագեմք եւ փառաբանելով ասեմք. Սուրբ Աստուած, սուրբ եւ հզաւր, սուրբ եւ անմահ, որ խաչեցար վասն մեր, ողորմեա մեզ։    14 Իսկ զոչ այսպէս խոստովանողսն նզովեցին սուրբ հարքն, նմանապէս եւ մեք նզովեմք զհինս զամենեսեան եղեալ հերձուածողսն եւ զնորս` զԱրիոս եւ զՊաւղոս Սամոստացի, զՄանի եւ զՄարկիոն, զԵւնոմիոս եւ զԵւտիքոս, զԱպաւղինարոս եւ զպեղծն Նեստոր, եւ զԹէոդորիտոս, եւ զսնոտի ժողովն Քաղկեդոնի, եւ զտումարն Ղեւոնի, որ լրբաբար յանդգնեցան ասել երկուս բնութիւնս եւ երկուս դէմս ի վերայ միոյ Քրիստոսի Աստուծոյ. եւ թէ Սուրբ Կոյսն ոչ ծնաւ Աստուած, այլ մարդ սոսկ ըստ մեզ եւ տաճար Բանին Աստուծոյ։ 15 Այլ են ոմանք, որ ասեն, թէ մինչ յերկրի էր Քրիստոս` ոչ էր յերկինս, եւ մինչ ի խաչին վերայ էր` ոչ էր յաթոռ փառաց, եւ մինչ ի գերեզմանին էր` ոչ էր ընդ աջմէ Հաւր. զխորհեցողսն այսպէս նզովեմք։ 16 Եւ զԻբա, եւ զԱկակ, եւ զԲարծումա ի Մծբնայ, որք հնազանդեցան ժողովոյն Նեստորի, եւ եղեն պատճառք կորստեան բազմաց, եւ զՍեւերիոս եւ զգիրս ապականութեան նորա, այլ եւ զամենեսեան իսկ զայնոսիկ, որ այսմ հաւանին եւ հնազանդին նոցա ամպարիշտ սպանող վարդապետութեանն` նզովեմք։    17 Եւ առաքեցաք առ ձեզ յուխտէս մերմէ զայր հաւատարիմ՝ զՄատթէոս քահանայ, բերել զգրեալսդ մեր առ ձեզ, ընդ նմին յիշեցուցանելով զբանս Յովհաննու աւետարանչի, որ ասէ. Եթէ ոք եկեսցէ առ ձեզ եւ զվարդապետութիւնս զայս ոչ ունիցի, մի ընդունիցիք զնա ի տունս, եւ մի բանիւ ողջոյն ասել նմա։ 18 Եւ եթէ ոք ասիցէ այնպիսումն ողջոյն, հաղորդեսցի եւ չար գործոց նորա. զի որ ոչ խոստովանի զՏէր Յիսուս մարմնով եկեալ, նա ինքն իսկ է նեռնն եւ մոլորեցուցիչ. զայնպիսիսն ի տանց եւ ի սահմանաց ձերոց հալածել եւ զմահաբեր վարդապետութիւն նոցա ամենեւին ոչ առնել արժանի լսելութեան։ 19 Արդ, վասն զի հարքն ձեր հաւատակից էին հարանց մերոց, եւ դուք` մեզ, հաճոյ թուեցաւ գալ ի ձէնջ այսր եպիսկոպոսաց երից կամ աւելեաց` լսելով ի մէնջ յանդիման զճշմարիտ վարդապետութիւնն, զի մի ոք կորիցէ ի հովուաց կամ ի հաւտից, այլ ի վերայ բարւոյ գիւտի ձերոյ եղիցի ուրախութիւն հրեշտակաց յերկինս եւ մեզ յերկրի, ծառայիցս եւ երկրպագուացս Քրիստոսի Աստուծոյ մերոյ։    20 Ողջ լերուք ի Տէր։ՅՈՎՀԱՆՆՈՒ ՀԱՅՈՑ ԿԱԹՈՒՂԻԿՈՍԻ Ի ՅԱՅՏՆՈՒԹԻՒՆ ՔՐԻՍՏՈՍԻ       Զգարնանային ժամանակին աւուրսն նշանակելով, որ եւ աշխարհի լինելութեան սկիզբն` ըստ մեծի մարգարէին Մովսէսի, խաւսելով ընդ Եբրայեցական ազգին, Ամիսս այս եղիցի ձեզ սկիզբն ամսոց. եւ աստուածապաշտ ազգին ի դա՜ռն ծառայութենէ ազատութիւն ելանել՝ ի խոստացեալ երկիրն պարգեւաց մարդասիրին Աստուծոյ կանխաւ հասանել, հետեւակելով ընդ յատակս Կարմիր ծովու՝ զմեծամեծ սքանչելեացն յիշատակս ի միտ ունելով։ 2 Խորհրդաբար եւ ճշմարիտ աշխարհարարութեանս այսորիկ սկիզբն, զգալստեանն Տեառն նորոգելով զհնացեալ եւ զապականեալ զառ ի ներքոյս երկնից յազատութիւն ճշմարիտ, ի ծառայութենէ քրիստոնեայս, եւ աստուածապաշտս ի հեթանոսութենէ առնելով, զյառաջ ասացեալ բանն դարձուցանելով ի սա. Տաւնս այս եղիցի ձեզ սկիզբն ամենայն տաւնից, ո՜վ քրիստոնեայք, առաջին է յամենայն տաւնս սրբոյ եկեղեցւոյ, յորում նորոգումն համաւրէն աշխարհի լեալ, յոյժ վեհագոյն քան յոչնչէն լինելութիւն. առաջին գտաւ ի ծագեալ արեգականն արդարութեան, ամենայն հոգեւոր կարգք զիւրաքանչիւր կալան զտեղի, որ ի հրեշտականման պաշտաւնէից կատարին հանապազ. ոչ յերկիր անցաւոր պարգեւացս, այլ յերկնից արքայութիւնն, եւ յաւիտենական պարգեւսն. ոչ ծառայակցաւ Մովսէսի առաջնորդութեամբ, այլ ճշմարիտ աւրինադրաւ՝ Տերամբ եւ Աստուծով Մովսէսի եւ ամենայն արարածոց Քրիստոսիւ. որ թէպէտ եւ զկերպարանս ծառայի էառ կամաւք վասն մերոյ փրկութեան, զի զմեզ առ ինքն մերձեցուսցէ, եւ ազգակցաւ մերով մարմնովս` զոր խառնեաց եւ միացոյց ընդ իւրումն Աստուածութեանն, կեանս մշտնջենաւորս շնորհեաց մեզ, սակայն եկաց մնաց յիւրում Աստուածութեանն անփոփոխելի։    3 Եւ թէ զանուն ոք կամի ուսանել զտաւնիս, յորում սքանչելիք մեծամեծք կատարեցան, լուիցէ զանսուտ բանն երկուս ի միասին գումարեալ ծնունդս, միոյ եւ նորին Միածնի Որդոյն Աստուծոյ. առաջին յԱստուածածին կուսէն սրբոյ եւ երկրորդ յետ երեսուն ամի ի սմին աւուրս մկրտութեամբ ի Յորդանան ի Կարապետէն իւրմէ ի Յովհաննէ ծանուցեալ աշխարհի. վկայեալ Հաւր ի վերուստ բարբառով` Դա է որդի իմ սիրելի ընդ որ հաճեցայ. եւ ականատես Հոգին Սուրբ ի նմին աւուր իջեալ յերկնից նմանութեամբ աղաւնոյ հանգչէր ի վերայ` յայտնելով զնա փրկիչ աշխարհի, որպէս ի Ծննդեանն, նոյնպէս եւ ի Մկրտութեանն։ 4 Յաղագս որոյ եւ Յայտնութիւն ասի աւրս եւ Ծնունդ. միոյն պատճառք, վասն զի Բանն Աստուած մարմին եղեալ բնակեաց ի մեզ հաւատացեալս. եւ միւսոյն` վկայութեամբ Հաւր եւ Հոգւոյն Սրբոյ ի մարդիկ ծանաւթութիւն. զորոյ զկնի ճշմարիտ վկայութեանցն համարձակեալ եւ Մկրտիչն բարբառէր մեծաձայն ասելով. Ահա գառն Աստուծոյ որ բառնայ զմեղս աշխարհի։    5 Յայտնագոյնս ասացից. հիմն եւ արմատ ամենայն շինուածոյ սուրբ եկեղեցւոյ, եւ ամենայն աստուածապաշտից քրիստոնէից, զայս տաւն անդրանիկ ամենայն տաւնից հաւատացելոց ի փրկիչն Քրիստոս, պատուեսցուք զսա որպէս սկիզբն փրկութեան մերոյ ամենայն սրբութեամբ եւ հոգեւոր աւրհնութեամբք եւ երկնային ուրախութեամբ լցեալ։ 6 Բայց յաղագս կրկնապատիկ լինելոյ պատճառք տաւնիս այսորիկ երկոցուն սքանչելի ծննդոցն՝ մերով մարմնով ի սուրբ Կուսէն, եւ մկրտութեամբ ի Յորդանան հոգեւոր աւազանաւն, ի մի եկեալ միաբանութիւն յաւուր յայսմիկ, բազմապատիկ արարին զուրախութիւն. միովն զի ի բնութենէ մարդկան առեալ զմարմինն` ընդ անճառելի Աստուածութեանն խառնեալ միաւորեցաւ, եւ միւսովն զի բարբառ Հաւր ի յերկնից ոչ որոշեաց զմարդկութիւնն, այլ զմիաւորեալն ի մարմնի աստուածութիւնն մարդկութեամբն` իւր Որդի սիրելի անուանեաց. ասէ, Ընդ որ հաճեցայ։ 7 Մեզ հրամայեաց լսել նմա եւ հնազանդ լինել, պատուեսցուք առաւելագոյն զայս ուրախութեամբ մեծաւ, յորում բնութիւնս մեր պատուեցաւ, յաղագս առեցելոյ ի մէնջ ընդ ճշմարիտ աստուածութեանն միաւորեալ, եւ դուստր ազգիս մերոյ Աստուածածին կոչեցաւ եւ եղեւ, որում ի սպասու կան բիւրաւոր բանակք հրեշտակաց Որդւոյ մարդոյ։ 8 Եւ զտաւնիս այսորիկ զպատճառս ինքեանք բարբառէին եւ մարդկան ուսուցանէին ասէլ. Փառք ի բարձունս Աստուծոյ եւ յերկիր խաղաղութիւն եւ ընդ մարդկան հաճութիւն։ 9 Քանզի ասէ, ակնկալութիւն արարածոց յայտնութեան Որդւոյն Աստուծոյ սպասէր, առ ի մերժել եւ ի բաց ընկենուլ յինքեան զծանրութիւն նզովիցն, որք յաղագս յանցանաց մարդոյն եդան։    10 Լուիցուք այսուհետեւ եւ յաւետարանչէն. եթէ զիարդ եղեւ ծնունդ Բանին, ասէ. Բանն մարմին եղեւ եւ բնակեաց ի մեզ. եւ դարձեալ ինքն Հայր բերանով մարգարէին Դաւթայ, որպէս յերեսաց Միածնի Որդւոյն խաւսեցեալ Բանն ընդ Հաւր. Տէր ասաց ցիս որդի իմ ես դու, եւ ես այսաւր ծնայ զքեզ. Վասն զի ծառայի կերպարան էառ կամաւք, ոչինչ դանդաղի տէր իւր կոչել զծնողն իւր բնութեամբ։ 11 Որդի իմ ես դու, ի վերայ բերէ. զառաջին ծնունդն նախ քան զամենայն յաւիտեանս լեալ անուանէ, վասն զի երիս ծնունդս ամենայն մարդոյ հնար է լինել, ի գրոց սրբոց ուսանիմք։ 12 Առաջին ըստ բնութեան ի միմեանց. երկրորդն որ յոյժ լաւագոյն եւս է քան զառաջինն եւ աստուածային, վերստին ծնունդ ի ջրոյ եւ ի Հոգւոյ Սրբոյ, առանց որոյ ոչ յորդեգրութիւն Աստուծոյ ոք դասի, եւ ոչ զերկնից արքայութիւնն կարէ տեսանել. վասն զի եւ թողութեան մեղաց ոչ լինել արժանաւոր հասանել. ընդ որ թէպէտ եւ Նիկոդիմոս տարակուսեալ յերկուանայ թանձրագոյն մտաւք, անհնարին՝ ծերոյն ասելով անդրէն միւսանգամ յարգանդ մտանել մաւր իւրոյ եւ վերստին ծնանիլ, եւ յանդիմանի ի փրկչէն Քրիստոսէ, իբրեւ զտգէտ վարդապետ Իսրայեղի։ 13 Այլ մեք ուսեալք ի հասարակաց Վարդապետէն եւ յիմաստութենէն Աստուծոյ, հաւատամք եթէ է հնար մտանել հին մարդովն, ապականեցելովն մեղաւք ցանկութեան. ի հոգեւոր արգանդ աւազանի ջրոյն սրբութեան, եւ ելանել հաւատովք նոր մարդ՝ ամենեւին առանց մեղաց, զգեցեալ զզաւրութիւն Աստուծոյ զկատարեալ սրբութիւնն։    14 Եւ երրորդ ծնունդ զհամաւրէն մարդկան նորոգումն ի հողոյ, ընդ որ սքանչանալով մարգարէն Եսայեաս, Ո՜վ լուաւ, ասէ, կամ ո՜վ ետես թէ երկիր զազգ մի բովանդակ ծնանիցի ի միում աւուր։ 15 Թուի այղ աւրինակ ծննդեան լինել, որ ըստ ուսման եւ բանի վարդապետութեան հաւատոց է. որպէս երանելին Պաւղոս զԿորնթացիսն աւետարանաւն ծնեալ ի Քրիստոս Յիսուս, եւ զՈնեսիմոս ի կապանս ծնեալ, ասէ։    16 Արդ մարդկան այսոքիկ են ծննդեան աւրինակ. իսկ Քրիստոսի հանդերձ երեքումբք այսոքիկ որ ի Կուսէն Սրբոյ. Դաւթի եւ Աբրահամու որդի ասի։ 17 Եւ մկրտութեամբն ի Յորդանան ի կարապետէն իւրմէ ի Յովհաննէ, երկոքեան ծնունդքս ի նմին աւուր հանդիպան. յետ երեսնամեայ ժամանակի. եւ յարութեանն որ ի մեռելոց, յերրորդ աւուր։ 18 Այսոցիկ երից ծննդոց փրկչին մերոյ Քրիստոսի եղելոյ ի վերջին ժամանակ աշխարհիս. է՜ եւ չորրորդ ծնունդ նորա նախ քան զամենայն յաւիտեանս, անճառելի եւ անպատում ի Հաւրէ միայն, Աստուած յԱստուծոյ, լոյս ի լուսոյ։ 19 Զի թէպէտ եւ ամենայն աւրինակք ծննդեան նորա աստուածայի՜ն եւ անճառելիք, այղ՝ այն առաւել եւս է սքանչելի եւ անպատում, եւ վերագոյն քան զմիտս մարդկան, զի յորմէ հետէ Հայր իմանի եւ Որդի ընդ նմին, ոչ պատւով. եւ ոչ երիցութեամբ առաւել ոք քան զոք, բայց միովն միայն որոշեալ ի միմեանց, զի մին ծնաւղ միայն է, եւ միւսն ծնեալ, իսկ միւսն ի նոցին էութենէ։ 20 Նոքա այսաւր ի Յորդանան ծանուցան աշխարհի, վասն որոյ առաւել զայս տաւն պատուեսցուք մեծաւ ուրախութեամբ։    21 Եւ Կիւրղոս Երուսաղէմի եպիսկոպոս, վարժեալ հռետորական արհեստիւք եւ լի Հոգւով Սրբով, որ ի Սիմոն կախարդէ եւ ցիւր ժամանակն զամենայն աղանդս յանդիմանեալ կշտամբեաց եւ զանիրաւ ժողովս նոցա, եւ զտաւնս եւ զընթերցուածս եւ զսաղմոսս ի սրբոց առաքելոցն զեդեալսն հաստատեաց, եւ զյիշատակս մարգարէից եւ առաքելոց եւ մարտիրոսաց ստուգեալ կարգեաց. եւ գլուխ զՅայտնութիւնն եդ, զոր սուրբ առաքելոցն էր կարգեալ, եւ չասաց զԾնունդն յառաջ քան զՅայտնութիւն, այլ՝ զմի եւ զնոյն։ 22 Եւ զոր յայլ քաղաքս ըստ Արտեմոնադիր ընթերցուածոց դեկտեմբերի ամսոյ ի քսան եւ հինգն ծնունդ առնեն, զայն Յակովբայ առաքելոյ եւ Դաւթայ մարգարէի յիշատակի աւր եդ Կիւրեղ. քանզի եւ սուրբ հարքն, որ ի Նիկիա ժողովեալ, եւ երանելին սուրբն Գրիգորիոս եւ սուրբն Արիստակէս ոչ կարգեցին երկուս տաւնս զԾնունդն եւ զՅայտնութիւնն, այլ՝ մի տաւն։ 23 Եւ ըստ նոցունց հոգեկիր վարդապետքն եւ թարգմանիչք, որք յԱղեքսանդր եւ յայլ յայտնի քաղաքս վարժեալ, ոչ աւելիս եւ նորս ինչ թարգմանեցին, եւ ոչ ընկալան, եւ ոչ մեզ աւանդեցին. այլ հաստատեալ եմք ի վերայ հիման սուրբ առաքելոցն եւ երանելի հարցն, որ զմի եւ նայն տաւն կատարեցին, եւ կատարեմք ի պատիւ Սուրբ Երրորդութեանն, զաւր սուրբ Յայտնութեանն` ոչ բաժանելով յերկուս զայսաւր ի Յորդանան զծնիցեալ Բանն։