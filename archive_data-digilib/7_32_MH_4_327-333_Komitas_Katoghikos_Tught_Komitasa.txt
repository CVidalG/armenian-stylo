Կոմիտաս Կաթողիկոս

ԹՈՒՂԹ ԿՈՄԻՏԱՍԱՅ ՀԱՅՈՑ ԿԱԹՈՒՂԻԿՈՍԻ Ի ՊԱՐՍՍ        1 Ամենայն բան ջանիւ, ասէ ուրեմն Ժողովողն ի խաւսն իւրում, իմաստունն Սողոմոն, մանաւանդ խաւսել բանս մտաւորս եւ լսել յումեքէ զհանճարով ասացեալն, որք են աշխարհական զբաւսանաց եւ ցնորից երկրի խաւսք՝ ի մարդկանէ ասացեալք։ 2 Որչափ եւս առաւել ի Գրոց սրբոց բերանովք արժանաւոր մարդկան՝ սպասաւորաց պատգամացն Աստուծոյ, ճառք գտցին ապաշխարութեամբ լի լսողաց իմանալ, քան թէ սոցա ասել՝ Հոգւոյն շնորհիւ։ 3 Վասն որոյ կարաւտանամ յոյժ շնորհիւ Քրիստոսի ես ասաւղս, զոր մարդոյ բերանով ոչ է արժան ումեք խաւսել, բայց թէ բերան Աստուծոյ ոք կարասցէ լինել՝ զպատուականն հանելով յանարգէ, եւ կամ որպէս միւսն, թէ եդ զբերան իմ սուր սուսեր. ապա համարձակեսցի խաւսել հրամանաւ Տեառն եւ ոչ լռել, զի ժողովուրդ բազում լիցի Քրիստոսի։    4 Եւ մանաւանդ յոյժ դժուարին է լինել հասկաքաղ ի հունձս եւ ճռաքաղ ի կութս՝ զայլոց յառաջագոյն զբանս գրոց ասացեալ մեծաւ քննութեամբ, ոմանց թերեւս եւ ի գիրս տպաւորեալ է զիմաստսն, վասնզի բազմաժամանակեայնն եւ հինն որպէս գինի ախորժելի է յարբմունս քան զնորս. նոյնպէս եւ տարրացեալ զբանն զբազում ժամանակս ի լսողացն միտս, մանաւանդ զի եւ ոչինչ սխալանք ուղիղ հաւատոյ գտանիցին յառաջագոյն ասացեալն, եւ ոչ աննշանից ոմանց կամ սակաւուց վարդապետութիւն բանից իցէ լինել։ 5 Իսկ իմ յաստուածայինսն թեւակոխելով մտածութիւնս՝ զյառաջաբերութիւն բանիցն ընծայեցից, եւ զայս ոչ նորոգաձեւութեամբ, յաղագս վերին եւ լուսաշաւիղ գանձուն պատուականի, որ է փրկութիւն աշխարհի, թէպէտ եւ յաման ծածկեալ ըստ Առաքելոյն ձայնի, վասնզի չէ ծագեալ առ նոսա լուսաւորութիւն աւետարանի փառացն Քրիստոսի, բայց ոչ թաքչի ի սիրողաց իւրոց, Հասանէ առ ցանկացաւղս իւր, զի զմտաւ ածելով զնմանէ՝ կատարեալ իմաստութիւն է աւարտել զանուն նորա ուղիղ հաւատովք. արմատ անմահութեան ըստ Սողոմոնեան բանին, առաւել որ ի մահ Որդւոյն Աստուծոյ կենդանացեալք հաղորդեցան անճառաբար, զՀոգւոյն Սրբոյ զյորդեգրութեանն շնորհս յինքեանս բերելով։    6 Գրեալ է, թէ իմաստունն ի ժամանակին յայնմիկ լռեսցէ, բայց այժմ ժամանակս զիս պահանջէ վասն արտաքնոցն, որք ոչ են յայսմ գաւթէ, եւ համարձակութիւն տայ, թէ Գնացէք մինչ զլոյսն ունիք ի բարեաց գործոց առաքինութիւնս անխափան, եւ թէ Յամենայն ժամ պարտ է ի բարիս նախանձաւոր լինել, եւ դարձեալ՝ Խաւսեցայ զվկայութիւնս Քո առաջի թագաւորաց եւ ոչ ամաչեցի. առանց դանդաղանաց մեք եղիցուք փոխանակ բազմաց սատարութիւն աղաւթից իմոցս հաւտի, քաջալերեալք հասցուք ի կատարումն բարեաց, եւ ի նշանակեալ նպատակ երանելոյն Պաւղոսի, որոյ պարծանք՝ խաչն, եւ ազատութիւն՝ յերկինս, եւ կատարիչն՝ Յիսուս։ 7 Եւ դարձեալ, թէ Յիշեցէք զառաջնորդս ձեր, որք խաւսեցան ձեզ զբանն Աստուծոյ, հայեցեալ յելս գնացից նոցա, նմանաւղք եղերուք հաւատոցն նոցա. եւ դարձեալ, թէ Նախանձաւոր լերուք շնորհացն որ լաւն են։    8 Եւ մի տարրասցի յիմս խորհրդեան լռութեամբ պատուել զսակաւ բնութիւնս իմ, եւ մի յուլացեալ լքայց զտգիտութիւնս բաղբաղելով, եւ մի քան զեդեալն աւտարաձայնեալ, այլ որպէս բանս է՝ թէ Հաստատուն հիմն Աստուծոյ կայ եւ ունի զկնիքս զայս։ 9 Քանզի գիտեմ յո հաւատացեալն եմ, եւ հաստատեալն եմ, թէ կարող է զաւանդն իմ պահել, եւ զդաւանութիւնս ուղղափառութեան հաւատոյ. զի ոչ նոր սքանչելիք, ուր զի եւ հովուացն ընդունել շնորհս մարգարէութեան, եւ ձկնորսաց լինել աւետարանիչ բանին Աստուծոյ, եւ Սարեփթուհի ի սովի կերակրի մարգարէիւ, եւ բանի եւ աղբիւր ջրոյ կենդանւոյ անձին Սամարուհւոյ։    10 Ունիմ եւ յոյս քաջալերութեան յԱստուածաշունչ գրոց յարմարական տեսողութեամբ ըստ զանազան դիմաց, ընդ միտս ածելով զայնոսիկ, որք այսպիսեաւքս վարեցան, առ որս առատապէս զեղան շնորհք մարգարէութեանն Քրիստոսի. քանզի նոյն Տէր է բաւական բոլորեցուն, որ կարդան առ նա։ 11 Պարգեւեսցի եւ ինձ բան ի Բանէն, բանալ բերանոյ իմոյ, խաւսել զխորհուրդն Քրիստոսի, պապանձեցուցանել զթշնամիսն ուղղափառ հաւատոյ։ 12 Քանզի են ոմանք, ըստ աւետարանին պատմութեան, ունելով զգեստս գառանց, եւ զլեզուս իւրեանց սրեալ ի հայհոյութիւն Սուրբ Երրորդութեանն, յորմէ հրաժարեցոյց զմեզ Որդին Որոտման՝ ոչ ընդունել ի տուն եւ ոչ ողջունել բանիւ, եւ զնոցին վարդապետութիւնս անուանել ամպս անջրդիս, ծառս պտղակորոյսս, կրկնամեռս, նիւթս կիզման հրոյն յաւիտենականի, որք վառեն անձանց զհուր գեհենին, սնուցանեն զորդնն անմահ։    13 Արդ՝ ոչ եւս յամել ի նախերգութեանս, այլ պատրաստաբար եւ խոհականագոյնս յաստուածայինսն վերաձգել զմիտս։    14 Ես եւ հաւատացեալ ինձ հաւտս այսպէս հաւատամք եւ խոստովանիմք, որպէս եւ հանգիտապատիւ սուրբն Գրիգորիոս, հայրապետ Սրբոյ Եկեղեցւոյս Հայաստան աշխարհիս, ուսոյց մեզ։    15 Հաւատամք ի Հայր՝ ի Տէր, Արարիչ երկնի եւ երկրի, երեւելեաց եւ աներեւութից. եւ ի Միածին Որդին Աստուծոյ, որ ի Հաւրէ եւ առ Հաւր, եւ ընդ Հաւր. եւ ի Սուրբ Հոգին, որ ի նոցունց էութենէ, եւ նովաւ արար զամենայն, որ է մի տէրութիւն, մի զաւրութիւն, մի աստուածութիւն. Հայր յանձնէ, Որդի ի Հաւրէ, Հոգի ի նոցունց ի նոսին իսկութեամբն, էութեամբն, աստուածութեամբն. երեք անձինք, մի կատարեալ կամք, հարթ հաւասար, հասարակ, ի բարձրութիւնս, ի խորութիւնս, ի լայնութիւնս, յերկայնութիւնս. մի բնութիւն Աստուածութեանն, մի պսակ Երրորդութեանն, եւ լի են երկինք եւ երկիր փառաւք Նորա։    16 Այսպէս հաւատամք եւ խոստովանիմք եւ երկրպագեմք Սրբոյ Երրորդութեանն ի Միութիւն անդր, նոյնպէս եւ սրբոյ Միաւորութեանն յԵրրորդութիւն անդր՝ անարատք, անխառնք, անսկզբունք, համագոյականք։ 17 Զի որպէս անխառնելի է Սուրբ Երրորդութիւնն նոյնպէս եւ անբաժանելի. անխառնելի է յաղագս իւրաքանչիւր յատուկ անձնաւորութեանն, իսկ անբաժանելի՝ վասնզի ամենակալ է Հայր, ամենակալ Որդի, ամենակալ Հոգին Սուրբ, մի բնութիւն Աստուածութեանն, մի իշխանութիւն, մի զաւրութիւն, մի պետութիւն։    18 Եւ ի վերջին ժամանակս Միածին Որդին Աստուծոյ, կամաւք Հաւր եւ Իւր եւ Սրբոյ Հոգւոյն, վասն մեր եւ վասն մերոյ փրկութեան խոնարհեցոյց զերկինս եւ էջ յարգանդ կուսին, եւ առ մարմին ի Մարիամայ սրբոյ Կուսէն Աստուածածնէ, եւ միացոյց զանմեռն ընդ մեռոտն, եւ զապականացուն եւ զմահկանացուն ընդ անմահ աստուածութեան իւրոյ, խառնեաց եւ միացոյց, եւ արար անապական, զի առանց հակառակութեան՝ նուազն ի լաւէ անտի աւրհնեսցի։ 19 Աստուածավայելչաբար ծնաւ ի Սրբոյ Կուսէն, որոյ հետք կուսութեանն ոչ ապականեցան, եւ ի խանձարուրս պատեցաւ կաթնասուն լեալ, եւ յետ երկոտասան ամի եկն ի տաճարն, զի յայտնի արասցէ զիւր աստուածութիւնն. ի վերայ երկրի երեւեցաւ, եւ ընդ մարդկան շրջեցաւ, միաւորութեամբ տնաւրէնութեանն, քաղցեաւ եւ ծարաւեցաւ՝ ոչ սոսկ մարդկային բնութեամբ, այլ միաւորութեամբ տնաւրէնութեանն աստուածավայելչաբար։    20 Եւ յետ երեսուն ամի եկն ի մկրտութիւն. մկրտեցաւ ի Յորդանան ի Յովհաննէ, վկայեցաւ ի Հաւրէ. Դա է Որդի Իմ սիրելի։ 21 Պահեալ զքառասուն տիւ եւ զքառասուն գիշեր՝ յետ այսորիկ փորձեցաւ ի սատանայէ։ 22 Բանն մարմնացեալ քաղցեաւ եւ ծարաւեցաւ։ 23 Բանն մարմնացեալ զկոյրս լուսաւորեաց եւ զգիշերն ի տիւ փոխեաց։ 24 Զչորեքաւրեայ զսիրելին, զՈւր եդիքն ձայնին զուգընթաց արար։ 25 Բանն մարմնացեալ ապտակեցաւ եւ չարչարեցաւ՝ ոչ սոսկ մարդոյն ասեմ զչարչարանսն, զխաչն եւ զմահն, եւ ոչ զնշանագործութիւնսն միայնում Բանին Աստուծոյ, այլ միաւորութեամբ տնաւրէնութեանն. քանզի Բանին Աստուծոյ մարմնացելոյ են ամենայն բարձրագոյնքն եւ խոնարհագոյնքն։    26 Եւ այսպէս, կամաւք եկն ի խաչ, մեռաւ եւ թաղեցաւ, եւ յերրորդ աւուր յարեաւ՝ ըստ Գրոց, զի տիրեսցէ կենդանեաց եւ մեռելոց։ 27 Եւ յետ քառասուն տուընջեան եւ քառասուն գիշերոյ համբարձաւ յերկինս, որպէս տեսին առաքեալքն, եւ նստաւ ընդ աջմէ Հաւր, որպէս ետես սուրբն Ստեփանոս, ի վկայելն իւրում՝ ասէ. Տեսանեմ զերկինս բացեալ եւ զՅիսուս, զի կայ ընդ աջմէ Աստուծոյ։ 28 Եւ գալոց է նովին մարմնովն եւ փառաւք՝ դատել զկենդանիս եւ զմեռեալս, որոյ թագաւորութեանն ոչ գոյ վախճան։    29 Եւ յետ այսորիկ՝ որպէս Նազիազովն Գրիգոր Աստուածաբանն ասէ. Մի է Աստուած՝ Հայր կենդանի՝ Բանին էական իմաստութեանն եւ զաւրութեան կերպարանին Իւրոյ, կատարեալ՝ կատարելոյ ծնաւղ, Հայր Որդւոյ Միածնի, մի միայն ի միայնոյ, Աստուած յԱստուծոյ՝ կերպարան եւ պատկեր Աստուածութեանն. Բան գործաւոր, իմաստութիւն պարառական, ամենեցուն ընդ լինելութեամբ անկելոցս զաւրութիւն, եւ բոլորիցս արարող. Որդի ճշմարիտ անտեսանելւոյն, անապական անապականին, անմահ անմահին, մշտնջենաւոր մշտնջենաւորին։ 30 Մի Սուրբ Հոգի՝ Աստուծոյ զէութիւնն ունելով՝ եւ Որդւով երեւեալ յայտնապէս մարդկան. պատկեր Որդւոյ, կատարեալ ի կատարելոյ, պատճառ կենդանութեան, սրբութիւն՝ սրբութեանց շնորհաւղ, որով ծանուցանի Հայր, որ ի վերայ ամենեցուն եւ յամենեսին, եւ Որդի Աստուած, որով ամենեքեան։    31 Երրորդութիւն կատարեալ՝ փառաւք եւ մշտնջենաւորութեամբ եւ թագաւորութեամբ, անբաժանելի եւ անաւտարելի՝ ոչ ստեղծական ինչ եւ ոչ ծառայական յԵրրորդութեանն, եւ կամ ներքսածական, որպէս թէ յառաջագոյն ոչ եղելոյ, զկնի ի ներքս ածաւ. եւ ոչ երբեք նուազեաց Որդի ի Հաւրէ եւ ոչ յՈրդւոյ Հոգի, այլ անփոփոխելի եւ անայլայլելի է միշտ Երրորդութիւնն։ 32 Եւ մեք երկրպագեմք Հաւր եւ Որդւոյ եւ Հոգւոյն Սրբոյ. Աստուած՝ զՀայր, Աստուած՝ զՈրդի, Աստուած՝ զՍուրբ Հոգի, մի բնութիւն երից առանձնաւորութեանցն իմանալեաց, կատարելոց, ըստ ինքեանց էութիւնս, բաժանելոց թուով, ոչ բաժանելոց աստուածութեամբն։    33 Ընդունիմ եւ զերկոտասան գլուխսն երանելւոյն Կիւրղի, որ ընդդէմ Նեստորի ասացեալ է այսպէս, թէ Որ ոչն հաւատայ, թէ Բանն Աստուած չարչարեցաւ մարմնով, խաչեցաւ մարմնով, ճաշակեաց զմահ մարմնով, եւ եղեւ անդրանիկ ի մեռելոց. քանզի միշտ կենդանի է եւ կենդանացուցանէ զամենեսեան որպէս Աստուած՝ եղիցի նզովեալ։    34 Եւ յետ այսորիկ որպէս Աստուածաբանն Գրիգոր, եւ Գրիգոր Նէոյկեսարիու, եւ Բասիլիոս Կեսարու եպիսկոպոս, եւ Աթանասիոս, եւ Կիւրիղղոս հայրապետ Աղեքսանդրի, եւ սուրբն Գրիգոր Պարթեւ, հայրապետ Հայոց Մեծաց, ուսումնասիրութեամբ եւ գիտութեամբ Աստուծոյ ճանաչեալ զՀին եւ զՆոր Կտակարանս, այսչափ հասու եղեալ մի բնութեան Աստուածութեանն, երից առանձնաւորութեանցն։    35 Ըստ որում ես եւ հաւատացեալ ինձ հաւտս այսպէս խոստովանիմք աներկբայելի հաւատով, եւ զարդարիմք երիւք ժողովովքս այսոքիւք՝ ի պատիւ Ամենասուրբ Երրորդութեանն, սահմանաւ, զոր եդեալ է ՅԺԸ. աստուածաշունչ սուրբ հարցն որ ի Նիկիա, որոց գլխաւոր սուրբն Ռստակէս հայրապետ Հայոց Մեծաց, եւ ասացին այսպէս վասն Բանին մարմնացելոյ, թէ Աստուած ճշմարիտ յԱստուծոյ ճշմարտէ՝ ծնեալ եւ ոչ արարեալ, իջեալ ի յերկնից, մարմնացեալ եւ մարդացեալ ի Սրբոյ Կուսէն Մարիամայ, չարչարեալ՝ այսինքն խաչեալ, թաղեալ, եւ յերրորդ աւուր յարուցեալ, համբարձեալ յերկինս, եւ գայ դատել զկենդանիս եւ զմեռեալս, որոյ թագաւորութեանն ոչ է վախճան։    36 Նոյնպէս եւ զամենայն աղանդս նզովեցին եւ արտաքս ընկեցին ի կաթուղիկէ առաքելական Եկեղեցւոյ։ 37 Նախ առաջին զԱրիոս, որ զՈրդի արարած կոչէ, եւ ոչ զԲանն մարմնացեալ ի Սրբոյ Կուսէն, այլ, ասէ՝ Նա է անդրանիկ ամենայն արարածոց եւ նովաւ արար զամենայն։ 38 Ըստ նմին եւ ՃԾ. սուրբ հայրապետքն, որ ի Կոստանդնուպաւլիս ժողովոյն, որք [Մակեդոն] մարտնչէին ընդ Հոգին Սուրբ, նզովեցին եւ ի բաց ընկեցին։    39 Նոյնպէս եւ Մ. սուրբ հայրապետքն, որ յԵփեսոս ժողովեցան եւ զամբարիշտն Նեստորիոս նզովեցին եւ արտաքս ընկեցին ի կաթուղիկէ Եկեղեցւոյ, որ անդուռն բերանով ասէ. Ոչ է պարտ եւ արժան զՄարիամ սուրբ կոյս՝ Աստուածածին խոստովանել, այլ մարդածին, եւ ոչ զխաչեալն Քրիստոս՝ Աստուած, այլ տաճար եղեալ Աստուծոյ Բանին, եւ զԲանն ոչ խոստովանել մարմին եղեալ ըստ աւետարանին աւանդութեանց՝ այլ ի մարմնի բնակեալ, այսինքն ի Քրիստոսին՝ ի Մարիամայ ծնիցելոյ մարդոյն, զուգապատիւ զնա կամեցեալ ցուցանել, կամ սակաւ ինչ մեծագոյն, միում ի սրբոց եւ հոգեկիր արանց. եւ բազում եւ այլ հայհոյութիւնս խաւսեցաւ, զի յորժամ զսորա աղանդակցաց բանս ի մէջ բերցուք՝ պատմեսցուք զբովանդակն։    40 Նզովեցին եւ զԵւտիքէս, որ էր վանական ի Կու կղզի, որ զմարմինն տէրունական առ աչաւք խոստովանի, եւ ոչ ի մարդկային բնութենէս, այլ ինքն իսկ մարդ կերպարանեցաւ, ասէ, յարգանդի Կուսին, ոչինչ առնլով ի բնութենէ Կուսին։    41 Նզովեցին եւ զՍաբելիոս Լիբէացին, որ զՍուրբ Երրորդութիւնն մի դէմ խոստովանի, եւ ոչ երիս անձինս կատարեալս։    42 Նզովեցին եւ զԱպողինարոս Լաւոդիկեցի, որ մասն ինչ առեալ ասէ Քրիստոսի, այսինքն մարմին միայն, եւ ոչ բովանդակ մարդ եղեալ. աստուածային էր, ասէ՝ հոգեւորութեամբ հոգիացեալ եւ պէտք ինչ ոչ էին նմա մարդկեղէն հոգւոյ։    43 Նզովեցին եւ զՄարկիոն Պոնտացի, որ ասաց, թէ Աստուած, որ զամենայն արար, չէ բարերար, եւ ոչ հայր բարերարին Քրիստոսի, այլ, այլ ոմն է արդար. եւ ստոյգ Քրիստոս մարմին ի մէնջ ոչ էառ։    44 Նզովեցին եւ զՄարկեղոս եւ զՓոտինոս եւ զՍոփրովինոս, որ զԲանն ազդումն ասեն, եւ զազդումն բնակեալ յայնմ, որ ի զաւակէն Դաւթի եղեւ, եւ ոչ էութիւն ինչ անձնաւոր։    45 Նզովեցին եւ արտաքս ընկեցին ի կաթուղիկէ առաքելական Եկեղեցւոյ զՊաւղոս Սամոստացի, եւ զտումարն Լեւոնի, եւ զժողովն Քաղկեդոնի, զի ասացին երկուս բնութիւնս եւ երկուս կերպարանս ի Քրիստոս Յիսուս յետ միաւորութեան տնաւրէնութեանն ի Սուրբ Կուսէն, որ լինին յայտնապէս երկու անձինք։    46 Նզովեցին եւ զՍեւերոս, որ ասաց թէ մարմինն Քրիստոսի ապականացու էր մինչեւ ցյարութիւնն, եւ յետ յարութեանն արար զնա անապական։    47 Նզովեցին եւ զՄոնտանոս, որ զինքն Հոգին Սուրբ անուանէ եւ կախարդութեամբ եւ պոռնկութեամբ վարի։    48 Նզովեցին եւ զՄակեդոնիտս, որք զՀայր եւ զՈրդի խոստովանին, եւ զՀոգին Սուրբ ուրանան։    49 Նզովեցին եւ զՄելքիսեդեկիտսն, որ զՄելքիսեդեկ Աստուած անուանեն՝ թէ նա է Որդին Աստուծոյ։    50 Նզովեցին զԳայինոսս, որ զմարդկայինն բնութենէ ասեն՝ գրի որպէս մոմ մատանեաւ. եւ շուրջ գան ոգիք՝ փոփոխմամբ եւ ցանկութեամբք ի միմեանս իջանեն։    51 Նզովեցին եւ զՀերովդիանոսս, որ ասեն թէ Հերովդէս էր Քրիստոսն, եւ արդ նմա մնան։    52 Նզովեցին եւ զԱրքանգեղիտսն, որ զհրեշտակապետն Աստուած գոլ ասեն, թէ նա մարմնացաւ ի Սուրբ Կուսէն։    53 Նզովեցին եւ զՆաւատիանոսս, որ զապաշխարութիւն ոչ ընդունին։    54 Նզովեցին եւ զՎաղէնտիոն եւ զՄանի եւ զԿումրուկիոս, եւ զԹէոդորոս [Մամուեստացի, եւ զԴիոդորոս] Տարսոնացի, եւ զԹէոդորիտոս, որ եպիսկոպոս էր Կիւրոս քաղաքի, եւ զԱկակ եւ զԲարծումա Ընծիհնացի, որ զբնութիւն Որդւոյ յերկուս բաժանեն եւ աստուածութեամբն անչարչարելի ասեն՝ զխաչն եւ զմահն մարդոյն միայն կազմեն, եւ ոչ միաւորութեան տնաւրէնութեանն խոստովանին։    55 Ընդ նմին նզովեմք ես եւ հաւատացեալ ինձ ժողովուրդս, եւ արտաքս ընկենումք ի սրբոյ Եկեղեցւոյ, զամենայն հերձուածաւղս, զորս նզովեալ է սուրբ եւ աստուածահաճոյ հարցն իմոց եւ վարդապետացն. քանզի գրեալ է, թէ Զգոյշ լերուք ի չար մշակացն, եւ գիտասջիք զայնպիսիսն, որ այնպէսն գնայցեն, արտաքոյ վարդապետութեանն զոր դուքն ուսարուք. եւ դարձեալ, թէ Զգոյշ կացէք անձանց եւ ամենայն հաւտիդ, յորում եդ զձեզ Հոգին Սուրբ տեսուչս հովուել զժողովուրդ Տեառն։    56 Արդ, եւ ես գոհացայ զԱստուծոյ ի վերայ այսոցիկ, որ ասացանս յիմ նուաստիմաստ գիտութենէս, եւ աղաչեսցուք զմարդասէրն Քրիստոս տալ զգուշութիւն առ ի պահել զոր ինչ լուաքս եւ ծանեաք՝ զուղիղ հաւատս, զի եւ մեք եւ դուք ուրախ լիցուք, եւ հերձուածաւղքն զամաւթ զգեցցին։ 57 Խնդրեսցուք ի Տեառնէ, զի ընդ հաւատոյս եւ վարս արժանաւորս շնորհեսցէ մեզ՝ զի ի Նորա փառս կեցցուք, եւ մի աստեաւքս վրիպիցեմք ի յաւիտենական հանգստեանցն, զոր պատրաստեալ է ընտրելոց Իւրոց։ 58 Այլ եւ բարեխաւսութեամբ սուրբ Աստուածածնին եղիցուք նմանաւղք այնոցիկ, որք հաւատովք եւ երկայնամտութեամբ ժառանգեցին զաւետիսն Աստուծոյ։ 59 Նմա փա՜ռք Ամենատեառնն, որ վասն մերոյ փրկութեան մարդացաւ եւ մարդակերպ շրջեցաւ, եկեր իբրեւ զմեզ եւ արբ, տանջեցաւ, չարչարեցաւ, խաչեցաւ, բեւեռեցաւ, սպանաւ, թաղեցաւ, կենդանացաւ, յարեաւ, եւ վերացաւ, եւ նստաւ ընդ աջմէ Հաւր՝ ծնաւղին իւրոյ։ 60 Եւ Հայր կենդանացոյց զամենեսեան, որ ի նա հաւատացին, եւ հաղորդեցան աստուածեղէն փառացն, եւ նորոգեցան ի փառս անպատումս. եւ իշխանութիւն ետ որդիս Աստուծոյ լինել, եւ եցոյց նոցա Հայր շնորհաց զԾնաւղն իւր, եւ հրաման ետ մեզ Հայր կոչել զԱստուած։    61 Արդ՝ ճշմարիտ Որդւոյն Աստուծոյ եղբարք անուանեալ, զորս առեալ Որդւոյ առ Հայր մատուցանէ, թէ Ահաւասիկ ես եւ մանկունք իմ, զոր ետուր ինձ, Հայր։ 62 Եւ դարձեալ ասէ. Պատմեցից զանուն Քո եղբարց իմոց, ի մէջ եկեղեցւոյ աւրհնեցից զՔեզ։ 63 Որպէս վասն բարեաւք դաւանութեանն Պետրոս՝ զՔրիստոս Որդի Աստուծոյ ծանուցեալ, ըստ որում եւ զերանութեան անուն ժառանգեաց, եւ թէ Դու ես վէմ, եւ ի վերայ այդր վիմի շինեցից զեկեղեցի իմ, եւ դրունք դժոխոց զնա մի յաղթահարեսցեն։ 64 Ընդ նմին հաւատացան նմա փականք արքայութեանն երկնից, կապել եւ արձակել յերկինս եւ յերկրի, որոյ եղերուքն դուք որդիք եւ ժառանգաւորք նորին աթոռոյ, ուղիղ հաւատով եւ բարիաւք խոստովանութեամբ՝ Կամբիշոյ մետրապաւլիտ, Պաւղոս Արուեստան եպիսկոպոս, Գաբրիէլ Տաճկաց եպիսկոպոս, Յովնան Հերթայ եպիսկոպոս, Սիմաւն Նինուէի եպիսկոպոս, Գաբրիէլ Քարմա եպիսկոպոս, Սաբասիսոյ Կոհինիհորական եպիսկոպոս, Բենիամին Սրընգի եպիսկոպոս, Ստեփանոս Արզնոյ եպիսկոպոս, եւ այլ բազում եպիսկոպոսունք, եպիսկոպոսակցաւք եւ սարկաւագաւք եւ ուխտիւ սրբոյ Եկեղեցւոյ, որք խնդրեցէք զհաւատ քրիստոսասէր Հայոց՝ որք ի դրան արքունի հասեալ կայիք։    65 Ի խնդրոյ ձերմէ, հրամանաւ տերանց, ես Կոմիտաս Մամիկոնէից եպիսկոպոս, որ յաջորդեցայ ի կաթուղիկոսութիւն Հայոց Մեծաց, ետու զյետկարս զայս բոլորով սրտիւ եւ աներկբայելի հաւատով, առաջի բազում նախարարաց Հայոց եւ այլ ազգաց քրիստոնէից, որ ի դրան արքունի հասեալ էին, մանաւանդ առաջի մեծի տանուտեառն Խոսրովշնումն կոչեցելոյ, որոյ ճանաչիւր անուն Սմբատ, յազգէ Բագրատունեաց, շինեալ ես եւ հաւատացեալ ինձ հաւտս ի վերայ հիման առաքելոց եւ մարգարէից, եւ սրբոյն Գրիգորի՝ կենդանի մարտիրոսին Քրիստոսի, եւ որք ըստ նմանէ սուրբ Հարքն։ 66 Որով եւ մեք ոչ խոտորիցուք քան զասացեալ հաւատս զսուրբ եւ զաստուածաշունչ հարցն՝ ոչ յաջ եւ ոչ յահեակ. զի ճշմարիտ գովելին Աստուծոյ միայն վայել է գիտել, եւ որոց յայտնէ Սուրբ Հոգի մարդկան, այլազգ ղաւղեալ բանիւք, վասն անբաւ լայնութեան ծովու յիմաստութեան։ 67 Սակայն ի մեզ մին եւեթ պահեսցի զգուշութեամբ, ուղիղ հաւատովք եւ առաքինի գործովք հասանել ի նաւահանգիստն խաղաղութեան երկնից արքայութեանն, անշարժ կալ ի հնազանդութեան Հաւրն հաւատոյ [անմարմնոյն], եւ կամարար մարմնականացն. եւ ձայնակցելով մեզ ուղիղ հաւատով, մի հաւտ լիցուք քաջ Հովուին, եւ կամ որդիք, ըստ աւետարանին բանին, զի յերեւել ճշմարիտ Հովուապետին, արժանի եղիցուք ընդունել զմեզ յաւթեւանս եւ առնուլ զանթառամ փառաց զպսակն։    68 Միասնական Սուրբ Երրորդութեանն փա՜ռք յանարժան բերանոյս, ամէն։                    