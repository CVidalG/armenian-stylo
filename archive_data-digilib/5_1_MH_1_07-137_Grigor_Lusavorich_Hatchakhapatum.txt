ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ԱՍԱՑԵԱԼ ՃԱՌՍ ՅԱՃԱԽԱՊԱՏՈՒՄՍ ԵՒ ԼՈՒՍԱՒՈՐ ՎԱՐԴԱՊԵՏՈՒԹԻՒՆՍ 
ՅԱՂԱԳՍ ԱՒԳՏԻ ԼՍՈՂԱՑ 

Ա 
ՅԱՂԱԳՍ ԱՄԵՆԱՍՈՒՐԲ ԵՐՐՈՐԴՈՒԹԵԱՆ 
    1 Մի է բնութիւն եւ գոյութիւն Ամենասուրբ Երրորդութեանն, եւ իւր է ինքնութիւնն եւ ոչ յայլմէ գոյութենէն։ 2 Զանսկզբանցն ունի զպատճառսն Հայր զՈրդւոյ եւ զՀոգւոյ։ 3 Իսկութիւն անծին եւ Էութիւն անսկիզբն, մշտնջենաւորութիւն անսահման եւ ճշմարտութիւն անփոփոխելի, կեանք եւ կեցուցիչ ամենայն կենդանեաց։ 4 Հայր է Որդւոյ, եւ բղխումն Հոգւոյ. Աստուած է եւ արարիչ արարածոց երեւելեաց եւ աներեւութից։ 5 Պատճառ ասի ծննդեամբ Որդւոյ, եւ բղխումն Հոգւոյն Սրբոյ։ 6 Իսկ ինքն անծին զԷն անսկիզբն ծնեալ. Մշտնջենաւորին անսահմանի զՃշմարտութիւնն անփոփոխ ծնեալ. Կենացն կենարարաց զԿեանսն կենսատու ծնեալ. Լուսոյն կենդանեաց զկենդանի Լոյսն ծնեալ. Բարւոյն զԲարերարն ծնեալ. Արարիչն զԱրարիչն ծնեալ ամենայն արարածոց երեւելեաց եւ աներեւութից։ 7 Երկնից հաստիչ եւ երկնային զաւրութեանցն, երկրի եւ որ ի սմա են արարածք։ 8 Լի է եւ կատարեալ, եւ զամենայն յամենայնի լնուա, ինքն ոչ թերանայ. Որ ո՛չ նորոգի եւ ո՛չ հնանայ, ո՛չ լնու եւ ո՛չ պակասէ. որ նոյն կայ միշտ ի լիութեան իւրում եւ յանբաւութեան։ 9 Եւ չիք ուստեք եկամուտ կամ յաւելուած յանբաւ եւ յանհաս եւ յանսահման եւ յամենակատար բնութիւնն։ 10 Որում ոչ հասու լինին միտք. նա եւ ոչ հրեշտակաց իմանի, թէպէտ եւ երագունք են որպէս զմիտս մարդկան. այլ ուր ակնարկեն կամք Արարչին, յայնոսիկ սպասաւորութիւնս առնեն յերկնաւորս եւ յերկրաւորս։ 11 Զի որպէս երկինք եւ ամենայն զարդք նոցա հաստատեալ կան Բանիւ Աստուծոյ, եւ Հոգւով` ամենայն զաւրութիւնք, նոյնպէս եւ երկիր` լերամբք եւ դաշտովք, ծովովք եւ գետովք եւ աղբերբք եւ անտառախիտ ծառովք։
    12 Եւ չիք այլ Արարիչ, բայց միայն Սուրբ Երրորդութիւնն, ամենազաւր Տէրութիւնն, յստակ եւ պարզ ամենակալ Զաւրութիւնն. որ ասաց եւ եղեն, հրամայեաց եւ հաստատեցան։ 13 Որ նստի յերկինս երկնից եւ խնամէ զարարածս ամենայն. որ կանուխ գիտութեամբն եւ անբաւ իմաստութեամբն մատակարարէ զերկնաւորս եւ զերկրաւորս. եւ ամենեցուն կեանք է եւ կեցուցիչ, եւ յամենայնի անբաւ է եւ անհաս եւ անճառ։ 14 Սէր է` կենդանի երանութեամբք լցեալ. լոյս անմատոյց, ահեղ եւ զարմանալի։ 15 Գիտութիւն եւ իմաստութիւն ի նմանէ են ստուգեալ. կենդանի եւ կենդանարար, ողորմած եւ բարերար շնորհաւք, երկայնամիտ է եւ դարմանիչ։ 16 Ինքն սրբութիւն սրբոց մերձեցելոց ի նա սրբութեամբ եւ արդարութեամբ, լուսաւորիչ բանական բնութեանս միշտ. եւ ամենայնիւ ճշմարտութիւն է` յանդիմանելովն զմեզ եւ խրատելովն զմեղուցեալսն, զի ապրեսցին ի բարկութենէն, որ գալոցն է ի վերայ ամբարշտաց։ 17 Այլ եւ խոստմամբք բարեաց յորդորէ, զի արժանաւորք լիցուք պսակաց եւ փառացն յաւիտենից ամենաշահութեանցն։ 18 Զի նաւահանգիստ է հանգստարար ճգնաւորաց ի խնամս սուրբ սիրոյ իւրոյ, որ յանճառ երանութիւնսն վայելեցուցանէ զառաքինացեալսն հոգւով։ 19 Զի մեծութիւնք անքննինք են, անսկիզբն Էութիւնն, ի վեր քան զիմանալիս յանսահմանութեանն եւ յանբաւութեանն. եւ խնամովք տեսչութեամբ լնու զամենայն արարածս։ 20 Որ գիտէ զխորհուրդս սրտից, եւ քննէ զերիկամունս, եւ առաջնորդէ աւրինաւք Հոգւոյն կենդանարար անմահից յանմոռաց ուրախութիւնս, յանդադար խնդութիւնսն, յանճառ եւ յանպատում բարութիւնսն` ժառանգելով զարքայութիւնն Աստուծոյ։
    21 Արդ, այս ամենայն արհեստք ինքնաբոյսք անսահմանելի Մշտնջենաւորին` դարմանիչք են յարարածս ըստ բարերարութեան արարչութեան իւրոյ, զի կեցուցիչ է ի խնամս իւր, որ անբաւ եւ անքննին է։ 22 Որում ոչ բաւէ իմաստութիւն հոգեւորացն հասու լինել Հաւր եւ Որդւոյ եւ Հոգւոյն Սրբոյ, այլ ի գործոց իւրոց եւ յերախտեաց իմանի եւ ճանաչի անմարմնոց եւ մարմնաւորաց մի Աստուածութիւնն ամենազաւր Տէրութիւնն։ 23 Զի որպէս արեւ եւ լոյս եւ ջեր` միոյ արեգական ասի եւ ոչ այլոց, եւ որպէս աղբեւր եւ ջուր եւ գետ ի միոյ ի բնութենէ լսին, սոյնպէս եւ միտք եւ բան եւ հոգի իմանի ի մարդում, նոյնպէս եւ աստ միոյ բնութեանն եւ Աստուածութեանն է իմանալ Հաւր եւ Որդւոյ եւ Հոգւոյն Սրբոյ։ 24 Զի ոչ է արեգակն առանց լուսոյ եւ ջերմութեան, եւ ոչ աղբեւր առանց ջրոյ եւ բղխման, եւ ոչ միտք առանց բանի եւ հոգւոյ։ 24 Այսպէս եւ ոչ էր Հայր առանց Որդւոյ եւ Հոգւոյն Սրբոյ։
Բ
ՆՈՐԻՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՃԱՌԵԱԼ ՃԱՌՍ ՅԱՃԱԽԱՊԱՏՈՒՄՍ Ի ՍՈՒՐԲ ԵՐՐՈՐԴՈՒԹԵԱՆՆ ԱՌԱՆՁՆԱՒՈՐՈՒԹԻՒՆՍՆ 
    1 Կատարեալ է Հայր անձամբ եւ զաւրութեամբ, գիտութեամբ եւ իմաստութեամբ, արարչութեամբ եւ բարերարութեամբ, եւ զամենայն իւր անծին իսկութիւնն ունի։ 2 Կատարեալ է Որդի անձամբ եւ զաւրութեամբ, գիտութեամբ եւ իմաստութեամբ, արարչութեամբ եւ բարերարութեամբ, որ եւ զամենայն անսկիզբն էութիւնն ունի։ 3 Կատարեալ է եւ Սուրբ Հոգին անձամբ եւ զաւրութեամբ, գիտութեամբ եւ իմաստութեամբ, արարչութեամբ եւ բարերարութեամբ, եւ զամենայն անսկիզբն էութիւն ունի։ 4 Մի է բնութիւն Աստուածութեանն եւ անփոփոխ Իսկութեանն, մի արարչութիւն եւ մի բարերարութիւն, մի տէրութիւն եւ մի զաւրութիւն. եւ չիք ուստեք եկամուտ եւ յաւելուած փառաց յանսկիզբն Երրորդութիւնն։ 5 Զի նա է աղբիւր ամենայն բարեաց, եւ ի նմանէ բաշխին ամենայն պարգեւք արարչութեան յարարածս ամենայն։ 6 Որ յաւրինէ եւ դարմանէ եւ սնուցանէ բարերարութեամբն իւրով զերեւելիս եւ զաներեւոյթսն Հոգւով եւ ճշմարիտ վարդապետութեամբ, եւ առաջնորդէ յիւր արքայութիւնն եւ ի փառսն, որք հաւատան ի նա եւ կատարեսցեն զսրբութիւնս ահիւն Աստուծոյ ի սուրբ սրտէ եւ յանկեղծաւոր հաւատոց, որպէս եւ գրեալ է։
    7 Այսպէս ընկալաք զհաւատոցն բան. եւ դուք այսպէ՛ս հաւատացէք յԱմենասուրբ Երրորդութիւնն, յարարիչն Աստուած եւ ի հաստիչն Տէր եւ ի կենսատու շնորհն։ 8 Որ կենդանարար լուսովն եւ սուրբ սիրովն ժառանգորդս առնէ իւր անճառ արքայութեանն, եւ լինի յորդորիչ յիշումն խոստացեալ անպատումն պարգեւացն, որ կայ եւ պահի յուսացելոցն ի նա հաւատով եւ սիրով։ 9 Վասն զի սէր արարչութեանն ստիպեաց Արարչին առնել զարարածս ամենայն, որ երեւին եւ որ ոչն երեւին. ոչ ի պէտս իւրոյ Աստուածութեանն արարեալ, այլ զի երեւեսցին նորա փառքն, որ արարածովքս իմացեալ տեսանիւրա անմարմնոց եւ մարմնաւորաց։ 10 Որպէս ոչ առնու ինչ ի կենդանեաց, այլ տայ նոցա զկենդանութիւնս, որպէս ոչ լոյս յաչաց` այլ ի լուսոյ լուսաւորի եւ տեսանէ զինքն, այսպէս եւ Տէր կեցուցանէ եւ լուսաւորէ զարարածս իւր` զմտաւորս եւ զբանաւորս. եւ բաժանէ ի նոսա շնորհս որպէս եւ կամի։ 11 Թէպէտ եւ բաժինք շնորհաց են, այլ Աստուած նոյն է` որ յաջողէ զամենայն յամենայնիբ։ 12 Եւ տուեալ պատիւ հրեշտակաց եւ մարդկան` իշխանական կամս, զի փառաւորեսցեն զբարեգործն Աստուած, որ յոչընչէ ի լինելութիւն էած, եւ զհանգամանս բարեպաշտութեանն ուսոյց Գրովք Սրբովք, զի կարասցեն խոյս տալ ի չարէն եւ առնել զբարին, եւ դարձեալ նորոգել փառաց ի փառս։
    13 Յայսոսիկ երեւի Աստուծոյ սէրն ի մեզ, զի վասն մեր արար զերկինս եւ զերկիր եւ որ ի նոսա արարածք են. եւ այսու խնամով ցուցեալ զբարերարութիւն սիրոյ իւրոյ։ 14 Սոյնպէս եւ արարածք ճշմարտեալ սիրով մերձեսցին առ Աստուած հաւատով եւ յուսով եւ պատուիրանապահութեամբ. եւ լինի պարգեւատու։ 15 Զի յամենայնի գոհանալով զբարերարութեան խնամոց, եւ խոստովանողք եւ դաւանողք առ ճշմարտութիւնն լիցուք, եւ կացցուք ի հնազանդութեան հանդիսիցին` որ առ հաճոյս Տէրութեանն իցէ. ի նեղութեան եւ յանդորրու անքակ մնալ ի սէրն, որ առ Աստուած է` ամենայն սրբութեամբ, հոգւով եւ մարմնով ասեմ միշտ։ 16 Եւ ոչ զանուն Արարչին` արարածոց կոչել, եւ ոչ զճշմարտութիւնն մոլորեցուցանել ի սուտս։ 17 Այլ առողջ, անբիծ անարատ երախտեաւք սիրոյն կալ ի մտերմութեան միշտ։ 18 Եւ այս ամենայն յաւրինուածք իրաւանց եւ արդարութեան կայ եւ մնայ Արարչին առ արարածս միշտ։
    19 Վասն այսորիկ լռեսցուք ի դատարկ եւ ի վայրապար քննութենէ, եւ զհետ երթիցուք խրատուց Գրոց Սրբոց Հնոց եւ Նորոցս։ 20 Եւ չիք այլ ոք, որ պատմէ զիրաւունս, զի Նովաւ կեամք եւ շարժիմք եւ եմքգ։ 21 Նմա լուիցուք եւ ի նա յուսասցուք, որ փրկեաց զմեզ յամենայն վտանգից, եւ փոխէ յերկնից արքայութիւնն։ 22 Արդ, եկա՛յք, որդեա՛կք իմ, եւ լուարո՛ւք ինձ, եւ զերկիւղ Տեառն ուսուցից ձեզդ, ասէ ի սաղմոսերգութիւնն, որ կոչէ զամենայն ի հնազանդութիւն հոգեւոր աւրինացն։ 23 Եւ զի Որ պահէ զպատուիրանս իմ, ասէ Տէրն, նա է որ սիրէն զիս. եւ որ սիրէն զիս, սիրեսցի ի Հաւրէ իմմէ, եւ առ նա եկեսցուք եւ աւթեվանս առ նմա արասցուքե։ 24 Որպիսի՛ անճառ սիրով պատուեալք եղաք։
    25 Արդ, մի՛ խոտան գտցուք յԱստուծոյ, զի մի՛ անկցուք յերանելի կենացն, զոր խոստացաւ սրբոցն։ 26 Զի արդարք ժառանգեսցեն զբարիսն, եւ մեղաւորք կրեն զպատիժսն։ 27 Որք Հոգւովն Աստուծոյ, ասէ, վարին, նոքա են որդիք Աստուծոյ. իսկ որ ըստ մարմնոյ կեան, հաճոյ Աստուծոյ ոչ կարեն լինելզ։ 28 Զի հոգեւոր վարուք այսու կենաւք վայելեսցուք յամենայն բարութիւնսն յերկնաւորս։ 29 Որքան է մեծութիւն աննման եւ անհամեմատ եւ անկշիռ այնր անվախճան կենացն, զի անպատում է` ի Հոգւոյն Սրբոյ ի սիրոյ Արարչին պատրաստեալ, որ ո՛չ լսի եւ ո՛չ իմանի, զոր տայ սիրողացն զՆա. զի նորա կենարար սիրովն վայելեսցեն ի բարութիւնսն, որ ի վեր է քան զամենայն միտս եւ զխորհուրդս եւ քան զզաւրաց երկնաւորաց, զի հանգուցանէ յանմահ կարգս։ 30 Որոյ եւ ընտրութիւնք լինին յաւթեւանսն ըստ արժանաւորութեանն անքննին վայելչութիւն։
    31 Զի որպէս հոգիք մտաւորք կենդանի են եւ անմահք, եւ չունին զպայման հասակին եւ զսահմանս գնացից, զի թէպէտ եւ քան զերկինս ի վեր բարձրանան եւ քան զծով անդր ելանեն յիշատակաւք գիտութեան իմաստութեան, որ յառաջնորդութենէ Գրոց Սրբոց, այլ որպէս յական թաւթափել անդրէն ամփոփին ի կայանս մարմնոյն կենաց, այսպէս եւ մարմինք ի յարութիւնն անդր` փոփոխին յանճառ եւ յանպատում կեանսն, ի բիւրակերպեան ճառագայթսն եւ ի կենդանի լոյսն եւ ի փառսն. լուցանին հրով Հոգւոյն յանշիջանելի լոյսն։ 32 Եւ որպէս անարգ եւ տխուր է տեսիլ մարմնոյս քան զհոգւոց կենդանեացն զանմահից, այսպէս ամենայն նշոյլք եւ ճառագայթք ամենայն երեւելի արարածոցս է լուսաւորացս, որ շիջանելոց է, զի ո՛չ համեմատի եւ ո՛չ մնայ այլ կենդանի եւ անանց ճառագայթս Արեգականն արդարութեան փառաց, զոր զգենլոց են սուրբք յանմահական կեանսն հասարակ հոգւոց եւ մարմնոց. որպէս զգեցեալ ոք զարեգականն զլոյսն բաւականայ տեսանել յարեւելից յարեւմուտս, որ շիջանելի լոյս է ըստ բանին Տեառն. Արեգակն եւ լուսին խաւարեսցին, ասէ, եւ աստեղք ծածկեսցին, եւ արդարք փայլեսցեն իբրեւ զարեգակն յարքայութեան Աստուծոյա։ 33 Զի յորժամ Քրիստոս յայտնեսցի` կեանքն ձեր, ասէ առաքեալ, յայնժամ եւ դուք ընդ նմա յայտնեսջիք փառաւքբ` լուցեալք աստուածային հրովն ի լոյսն անշիջանելի եւ սուրբ։ 34 Եւ յորժամ իւրով լուսովն անշիջանելեաւն զգենուցու զլոյսն արեգականն արդարութեանն եւ վայելէ ի պայծառութիւն սրբոցն, կայ մնայ միշտ կենդանի եւ լուսաւորեալ։ 35 Ի սուրբ սիրոյն երանաւետեալք եւ փառաւք փառաւորեալ ի չափս եւ յանչափս կատարմանն Քրիստոսի, զի ոչ կարէ ասել ոք զայս. զի եղիցի Աստուած ամենայն յամենայնիգ։ 36 Լի է բարեաւք անմահիւք ըստ բանին Տեառն, որ խնդրէ ի Հաւրէ. Զի որպէս դու եւ ես մի եմք, այսպէս հաւատացեալք եւ սուրբք ի մեզ իցենդ։ 37 Զի այսպէս սիրեաց Աստուած զմարդիկ, որ եւ զԱստուածութեանն զպատիւ եւ զփառս շնորհեաց մեզ։ 38 Արար Աստուած զաշխարհս զայս վասն մարդկան ի ծնունդ եւ ի սնունդ եւ ի կեանս իրաւանց եւ արդարութեան. եւ առաքինութեան հանդիսիւք, պատուիրանապահութեամբ զայն զանմահ եւ զանուշակ զաստուածեղէն փառսն շնորհէ` փոփոխելով յանանց բարիսն եւ յանսպառ ուրախութիւնսն։
    39 Եւ զայս, զոր ասացաք, սուղ ինչ ի բիւրաւորացն բարեացն։ 40 Որպէս տղայք յորովայնի մարցն ոչ գիտեն յորպիսի հասակս փոփոխելոց են եւ տեսանել զարարածս Աստուծոյ եւ վայելել, սոյնպէս եւ ոչ մեզ է իմանալ։ 41 Այլ ըստ բանի առաքելոյն, որ ասէ. Փոքր ի շատէ գիտեմք եւ փոքր ի շատէ մարգարէանամք. այլ յորժամ եկեսցէ կատարումն, փոքրիշատէս խափանեսցիե։ 42 Զի առաւելեալ է յամենայնի եւ անճառ, եւ ոչ անմարմնոց է իմանալի, թող թէ մարմնաւորացս զմտաւ ածել եւ ասել ոք կարասցէ։ 43 Զի որպէս խաւար ի լուսոյ փախչի, այսպէս եւ երկրաւորքս յերկնաւորացն եւ յանմահից կենացն։ 44 Վասն այսր բարութեանց զամենայն բարութեանն ջանս ի մեզ ունելով եւ կալ մնալ ի մշակութեան հաճոյիցն Աստուծոյ, որ աւետեաւք բարեաց լիացեալ է։ 45 Եւ փախիցուք յաղտեղի եւ ի գարշ ցանկութեանց եւ ի չարեաց, որ վշտագին սպառնալեաւք է պատուհասն, եւ զհետ երթիցուք հանդիսի վերնոցն մաքուր վարուք։ 46 Լինել երախտաւոր եղբարց սիրով յամենայն ի պէտս կենաց. մշակել զբարի զաւանդս ի փրկանս հոգւոց եւ մարմնոց, զի հրաւիրեալք եւ կոչեցեալք իցեմք յորդէգրութեանն շնորհս։ 47 Զի բարիս տնկեալ ի մեզ Աստուծոյ, այլ եւ զիշխանական կամս, եթէ կամեսցուք միշտ զբարին առնել։ 48 Զի հոգեւոր աւրէնքն հաստատեսցի ի սիրտս մեր, յոյս, սէր, հաւատ, այլովքն հանդերձ յանձնիշխանական կամս հրեշտակաց եւ մարդկան։ 49 Որպէս զի ժառանգորդք լիցուք փառաւորեալ կենացն, եւ պատուեալ յԱրարչէն երանութեամբքն, որ անճառելին է։
    50 Եւ ետ անձնիշխան արարածոցս երկուս դաստիարակս որպէս որդւոյ, զսպառնալիս եւ զաւետիս. երկնչել ի սպառնալեացն եւ փախչել ի վնասակարացն, եւ ցանկալ աւետաւոր բարեացն եւ երթալ զհետ արդարութեան։ 51 Ի ձեռն ճշմարիտ Սուրբ Գրոց խրատուց իրաւանց եւ իշխանութեանն հնազանդել յաղագս բարեձեւութեանն։ 52 Զի վասն այսորիկ ետ զմարգարէս եւ զառաքեալսն, զհայրապետսն, վարդապետս եւ ուսուցիչս, զի տեղեակ եւ հմուտ եւ հասու առնիցեն բարի կամացն Աստուծոյ զմեզ, որ զամենայն մարդ կամի` զի կեցցեն եւ ի գիտութիւն ճշմարտութեան եկեսցեն, եւ երախտաւոր լեալ գործովք արդարութեան Հաւրն երկնաւորի եւ Որդւոյն միածնի եւ Հոգւոյն Սրբոյ, որ տայ զկենդանութիւն արարածոց իւրոց գործակից լինել նոցա բարերար կամացն Աստուծոյ։ 53 Այսու իրաւամբք եւ արդարութեամբք էած եմոյծ ի ժառանգութիւն Աստուածութեանն իւրոյ ըստ առաքելոյ բանին. Ժառանգք Աստուծոյ եւ ժառանգակիցք Քրիստոսիա, ասէ։ 54 Եթէ նմանակիցս Քրիստոսի լիցուք, եւ փառացն կցորդ։ 55 Ապա մի՛ հեղգասցուք ի կեանս մեր, այլ ուշ եդեալ ի կէտ կոչմանն անվեհեր փութով ուսուցանել եւ առնել զկամս նորա, զի մեծ կոչեսցի յարքայութեանն Աստուծոյ։
    56 Եւ այսու վարդապետեալս, որ արար եւ ուսոյց ընտրելոց իւրոց ի տնաւրէնութեան իւրում, զի հայեցեալք յելս գնացից Փրկչին մերոյ` նմանողք լիցուք։ 57 Եւ մարգարէութեամբ եւ առաքելական քարոզութեամբ եւ հայրապետութեամբքն ծանիցուք զՀայրն ամենակալ եւ զՈրդին համազաւր եւ զՀոգին համագործ։ 58 Եւ ծանիցեն եւ գիտասցեն եւ ընդանեսցին հաճոյից Արարողին ուղղափառ հաւատով. անքակ մնալ ի սիրոյ Արարչին ի նեղութեան եւ յանդորրու. եւ արդարացեալք երախտաւորք կամաւք Բարերարին։ 59 Զվաստակս ճգանցն վկայս առնել առ Աստուած, եւ մտերմութեամբ աւրհնել զՏէր զտուողն ամենայն բարեաց, եւ գոհանալով փառաւորել զՆա։ 60 Այլ եւ Տէր ինքնին զիւր երախտիքն վկայ ունի իւր սիրոյն եւ բարերարութեանցն զընտրեալսն եւ զկատարեալսն, որ ի նոսա զեղուն շնորհքն Աստուծոյ։ 61 Այլ եւ առ երախտացեալսն հոգւով զդարձելոցն յապաշխարութիւն խոստովանութեամբք` ներէ եւ խնամէ եւ բժշկէ ողորմութեամբ, եւ թողու զմեղս ըստ բազում գթութեան իւրոյ։ 62 Իսկ զամբարիշտս եւ զանիրաւս ամբարտաւանեալս չարութեամբ, որոց խաւարեալ են միտք եւ աւտարացեալք ի կենաց սրբոց եւ արդարոց, եւ առ նոսա երկայնամտէ, զի դարձցին ի զղջումն։ 63 Ապա թէ ոչ այսպէս, բարկութիւն եւ սրտմտութիւն կայ եւ մնայ ի վերայ նոցա յամենեցունց Արարչէնա ըստ բանի առաքելոյն։
    64 Այսպէս են արուեստք կենաց Կենարարին եւ Ստացողինլ, եւ դարմանաւք սիրոյն իւրոյ խնամէ զարարածս երեւելեաւք եւ աներեւութիւքն հանապազ։ 65 Եւ յաւրինէ բարերարութեամբն իւրով ի սնուցանել եւ ի դարմանել պէսպէս շնորհաւք իւրովք գիտութեամբ եւ իմաստութեամբ, զի խելամուտս եւ հնարարուեստս արասցէ պահպանութեան պատուիրանի իւրոյ։ 66 Եւ զաւրութեամբ իւրով կարող եւ հաստատուն պահէ, զի զաւրացեալք ընդդէմ կացցեն հնարից սատանայի, եւ անշարժ եւ հաստատուն կացցեն առ ճշմարտութիւնն սիրով. յորդորել յառաքինութիւնսն լաւութեան եւ ի գործս պիտանութեան, որ ի փառս պսակէ։ 67 Եւ այսպէս վայելեալքս ի բարիսն։ 68 Զի վասն կենդանի աւետեաց երանութեանն առնուն զառ հաւատչեայն ճշմարիտ հաւատով եւ յուսով` զհանդերձեալսն ճաշակաւք սիրոյն կենդանութեան, որ անբաւն է եւ անքննին, զի Նովաւ ի նորա երանութիւնսն վայելեսցեն, եւ լնուն նորա խնդութեամբն ի նորա ուրախութիւնսն յանճառս։ 69 Զի գթութեամբն իւրով խնամէ ի պէտս հոգւոյ եւ մարմնոյ ըստ մեծի ողորմութեանն իւրոյ։ 70 Զի զաւրացեալք ի շնորհացն եւ յաստուածատուր պարգեւացն յառողջութեան եւ ի խաղաղութեան վայելեսցեն։
    71 Եւ այսպէս յերկայնամտութեան առ նորոգումն բարւոյն Աստուծոյ վերաբերեալ, յառաջադէմսն նկրտի յերեւելիս եւ յաներեւոյթս. եւ սրբեալ յաղտոյ ի Սրբոյն Աստուծոյ, ազատանայ եւ լուսաւորի ի փառս տիրական ազատութեամբն, եւ անհպելի լինի թշնամւոյն. Եւ զերծեալ ի մահուանէ մեղաց յուսով յարութեանն լուսաւորեալ կայ մնայ անբիծ եւ սուրբ։ 72 Եւ բարձրանայ խոնարհութեանն փառաւք, որովք ամբարտաւանութիւն կործանի` Տեառն յարգանաւք։ 73 Զի խոնարհք եւ հնազանդք եւ հեզք բարձրանան, եւ ամբարտաւանք եւ խիստք եւ անհաւատք կործանեսցին առաջի ահի Տեառն։ 74 Եւ ճշմարտեալքն ամենայն ուղղութեամբ պսակեսցին եւ փառաւորեսցին յԱրարչէն յարքայութեանն արդարոց։ 75 Զի ամենայն բարբառք աւետեաց զհաւատացեալս եւ զլաւս եւ զառաքինիս ի դրունս ճշմարտութեանն հրաւիրեն ի նորա յարգանսն եւ ի նորա պսակս փառաց վայելեն։ 76 Զի ողորմութեամբ եւ գթութեամբ են խնամք, որք եւ կատարեալ ապաշխարութեամբ զթողութիւն ի միազաւր տէրութենէն առնուն։
    77 Եւ բարբառք ահաւոր սպառնալեացն զամբարիշտս եւ զանառակս եւ զցանկասէրս եւ զանհնազանդս զանարգելսն ի մեղս` հրաւիրեն ի տանջանսն յաւիտենից եւ յանմահ սատակումն եւ ի դժոխս։ 78 Զի արհամարհեցին զգութս եւ զխնամս Արարչին, եւ հեռացեալ աւտարացան ի ստոյգ ապաշխարութենէն, որ սրբէր զնոսա եւ արդարացուցանէր եւ մերձաւորս առնէր կենացն անմահից։ 79 Եւ վասն այսորիկ ընկալցին զամաւթն եւ զանշէջ հուրն, զոր պատրաստեալ է սատանայի եւ դիւաց նորա։
    80 Եւ այս ամենայն ի բարերար կամացն Աստուծոյ են կարգեալ ի պէտս եւ ի խնամս։ 81 Սուրբ եւ բարի կողմանն` խոստմունք աւետեացն, որ ի Տեառնէ։ 82 Իսկ չար եւ անհնազանդ կողմանն` զսպառնալիս բարկութեանն եւ սրտմտութեան ի ձեռն հրեշտակի չարի զվրէժս ընկալցին։ 83 Զի թէ կամեցեալք էին, կարող էին զնիւթեալ բարկութիւնն շիջուցանել, եւ ի բաց ջնջել ուղիղ ապաշխարութեամբ ըստ մեծի ողորմութեան Արարչին։ 84 Եւ այսպէս խոստմամբք բարւոյն եւ սպառնալեաւք մատակարարէ առ ի յուղղութիւն, զի զամենեսեան կամի, զի կեցցեն եւ արքայութեանն հասցեն։ 85 Այլ զի որ ընտիրքն իցեն ի մեզ` երեւեսցին, ըստ արդարութեան աւրինացն կենցաղավարեալք։ 86 Զի այն որ բարին է բնութեամբ եւ իսկութեամբ յառաջ քան զյաւիտեանս, յորում չիք եկամուտ առ կատարեալ բարերարութիւնն, այլ կայ մնայ միշտ բարի։
    87 Այլ որ ասի զԱստուծոյ ցասումն կամ բարկութիւն կամ սպառնալիք, զաւրինացն զիրաւունսն ասէ, զի զանիրաւսն եւ զանզգամսն ածէ յուղղութիւն սպառնալեաւքն, որ լին է բարկութեամբ։ 88 Զի չիք արատ կամ բիծ առ կատարեալ բարերարութիւնն եւ քաղցրութիւնն. ո՛չ ի նմանէ բուսանի, եւ ո՛չ եկամուտ ուստեք լինի ի նմա չար, զի որ նորայն է, իսկութեամբ բարի է, եւ չիք ի նմա նշխարք չարութեան։ 89 Զի մեղքն մեր ցասուցանեն զԱստուած, եւ նա խրատէ զմեզ պատժովք, եւ ի բարկութեան զողորմութիւն յիշելով. զի խրատեալք` գտցուք զայցելութիւն յԱրարչէն։ 90 Զի արժան է մեզ ատել զմեղս, եւ սիրել զարդարութիւն եւ զսրբութիւն եւ զճշմարտութիւն, որ ուրախ առնէ զԱրարիչն հանդերձ երկնային զաւրաւքն։
    91 Եւ այս իսկ է սիրոյ նորա ցոյցք, որ խնդայ ընդ մարդկան ուղղութիւնս եւ իրաւունս, որք դառնան ի չար վարուցն։ 92 Զի ինքն կեանք է եւ կեցուցիչ եւ սէր ամենալից պարգեւաւք իւրովք, զի ոչ ոք կարէ ասել զարժանն զնորա զամենազաւր մեծութենէն. ո՛չ ոք ի բիւրաւոր զաւրացն երկնաւոր բանակացն, եւ ո՛չ ի մարդկանէ, յորոց հաճեցաւ աւրհնութիւն առնուլ եւ երկրպագութիւն։ 93 Զի ամենայն հայհոյութիւնք դիւաց եւ հեթանոսաց եւ ամբարշտաց եւ մեղաւորաց ոչ հպին յանհպելի լոյս Աստուածութեանն։ 94 Եւ ամենայն բանակք բիւրաւորք հրեշտակաց, որ կան յանդադար փառաբանութեան, եւ ընտրեալ ի Տեառնէ յորդւոց մարդկանէ` ոչ կարեն զարժանաւորն աւրհնել զԱստուած։ 95 Զի Աստուածութիւնն ո՛չ յարգի յումեքէ եւ ո՛չ անպատուի, զի ոչ փոխի յիւրմէ անտի փառացն, զի կեանք է եւ լոյս անփոփոխելի, որ ոչ անցանէ։
    96 Բայց զարմանալի այս է, զի վասն առաւել սիրոյն իւրոյ Անանունն յանուն գայ, զի ոչ ոք էր ընդ անսկզբանն, որ կոչէր զանուն. այլ ինքն վասն բարերարութեանն իւրոյ եւ բարերար կամաց իւրոց Արարիչ արարածոց անուանի։ 97 Զի Արարիչ եւ Բարերար եւ Լոյս եւ Կեանք ի խնամս արարածոց զանուանս ունի, այլ զիւր անուն ինքն միայն գիտէ։ 98 Զի ի լուսոյ լոյս է անշիջանելի, եւ ի կենդանեաց կեանք, եւ հուր աննիւթ, եւ նիւթական հրոյ արարող։ 99 Այլ որպէս էրն եւ է եւ կայ յաւիտեան, ինքն միայն գիտէ. այլ սիրովն իւրով յայտնեցաւ արարածոց, եւ խնամովք իւրովք ծանուցեալ եղեւ։
    100 Այլ եւ զարարածս կոչեաց յիւր բարերարութեանն յաշակերտութիւն զազգ մարդկան. Նախ զառաքեալս, ասէ Պաւղոս, ապա զմարգարէս, ապա զվարդապետսա եւ որ զկնի այսորիկ։ 101 Յորս բաժանէ Հոգին Սուրբ զշնորհս ի գործ կոչմանն, որ հրաւիրեացն յարքայութիւնն։ 102 Յայտնեաց զխնամս տեսչութեան իւրոյ սիրոյն, զի լիցուք արդարացեալք ի հաւատոց անտի, որով մտանիցեմք ի փառաւորեալ ժառանգութիւնն Քրիստոսի Աստուծոյ։ 103 Զի այգի իւր անուանեաց զհաւատացեալսս. մշակ` զՀայրն երկնաւոր, այլ եւ զառաքեալսն մշակս, որով սրբին եւ ժողովին ի հնծանսն յաւիտենիցբ։ 104 Որ յառաջին ժամէն մինչեւ ցվերջին ժամն գործեցին, եւ ըստ յաւժար կամացն զառաջնոցն առին զվարձս ի Գիտողէն։ 105 Զի որ ոչ նմանեցին Աստուծոյ սիրոյն, որ ծագէ զարեգակնն չարեաց եւ բարեաց, այլ խանտացան, ոչ որպէս զորդիս Աստուծոյ առին զվարձս։ 106 Այլ սուրբք ամենայն գործեցին զարդարութիւն եւ զհոգեւոր մշակութիւնն, եւ հասին աւետեացն` որ ի Քրիստոս Յիսուս` ճշմարիտ քարոզութեամբն, որ ի փառս Ամենասուրբ Երրորդութեան։ 107 Եւ լցին զտիեզերս կենաց բանիւն, եւ ջրովն եւ Հոգւովն վերստին նորոգեցին զհաւատացեալս։ 108 Այլ եւ խոստովանութեամբ եւ ապաշխարութեամբ զփրկութիւն քարոզեցին ի ձեռն շնորհաց Որդւոյն Աստուծոյ։
    109 Զի Հայր է բնութեամբ միածնի Որդւոյ իւրոյ, եւ ի Կենաց Կեանք եւ ի Լուսոյ Լոյս եւ ի Բարւոյ Բարի։ 110 Այլ եւ մեզ ըստ շնորհի Հայր անուանեալ, եւ Լոյս, որ լուսաւորէ զմեզ հաւատովն, եւ Կեանք, որ կենագործ է զմեզ։ 111 Որպէս առ մարդիկ այս յաւրինակ ճշմարտութեանն երեւի. ոմանց բնութեամբ, եւ կիսոց խնամածութեամբ որբոց հայր։ 112 Այսպէս զմեզ մերձաւորս առնէ, այլ եւ նմանողս արարչական խնամածութեանն, զմոլորեալս դարձուցանել յաստուածգիտութիւն շնորհաւք բարերարի Հաւրն։ 113 Այլ եւ բարերարութեանցն նման նմա գթասիրութեամբն լինել։ 114 Առ մեղուցեալսն ուսուցանէ զի մի իսպառ կորիցեն. այլ խորագիտութեամբ ածել յուղղութիւն աստուածային աւրինաւքն, առ ուսանել գիտել ճանաչել զիմաստութիւն եւ զխրատ, եւ ուղղել զթիւրեալսն նշանաւք եւ արուեստիւք։ 115 Զաշակերտեալսն հաստատել ի հաւատս, եւ անշարժ մնալ ի ճշմարտութեանն համբերութեամբ բազմաւ յամենայն փորձութիւնս։ 116 Եւ ըստ աւրինակի Տեառն սիրոյն յորդորել ի նորա կոչման սէր, գթութեամբ խնամ ածել եւ դարմանել. բառնալ զբեռինս եւ զկարիս բազմաց, եւ կոչել առ շնորհս աւազանին եւ ապաշխարութեան։ 117 Եւ երկայնամտութեամբ եւ հանճարով զամենեսեան որսալ  հոգեւոր ուռկանաւ առ բարեպաշտութիւնն։ 118 Եւ լուսաւորել զխաւարեալն մեղաւք եւ անիրաւութեամբ, սրբել մաքրել եւ ազատել ի ծառայութենէ սատանայի, եւ նորոգել զնորն, որ ըստ Աստուծոյն է` լուսաւորութիւն, արդարութիւն եւ ճշմարտութիւն, եւ մերկանալ զհին մարդն գործովքն իւրովք չարեաւք, որպէս զի արժանի լինիցին պսակացն եւ փառացն։
    119 Զայս արուեստ ի Հաւրէ եւ յՈրդւոյ եւ ի Հոգւոյն Սրբոյ ուսեալք, որ միշտ գործակից առնէ իւր բարերար կամացն ըստ ճշմարտութեան աւանդից, որ զժողովուրդս հաւատով անվրէպ մերձ կացուցանէ յաւթեվանս սրբոց։ 120 Եւ այսպէս աշակերտեալք յընտրութենէ աւրինացն ի հաւատս եւ ի յոյս եւ ի սէր արդարութեան` ըստ հանդիսից առաքինեացն եւ ճշմարիտ առաքելոցն եւ մարգարէից եւ ուղղափառ վարդապետացն, եւ որք ի նոցանէ ուսան, վկայք` զհամբերութիւն ի տանջանս, խոստովանողք` զժուժկալութիւն, ճգնաւոր կուսանք` զսրբութիւն եւ զառաքինութիւն, ապաշխարողք` զթողութիւն։ 121 Եւ այսու ամենայնիւ ընտրեաց ի մարդկանէ իւր ժողովուրդ Աստուած նախանձաւոր լինել ի գործս բարութեան, եւ առնուլ զպսակս անեղծութեան յիւրմէ բարերարութենէն։ 122 Զի սիրեցին զԱրարիչն եւ սիրեցան ի նմանէ, եւ շնորհաւք իւրովք փառաւորս եւ անուանիս արար յերկրի եւ յերկինս, որ կայ մնայ միշտ։
    123 Զի թէ ոչ էր լեալ ընտրութիւնք ի Տեառնէ ըստ արդարութեան աւրինացն, ոչ երեւելի լինէր առաքինութեանցն մտերմութիւնք եւ քաջութիւնք, եւ խափանեալ լինէր հանդէսք նահատակացն, որ յերանելի կեանսն տանի, եւ զրկեալք ի կենդանի երանութեանցն ժառանգութենէն սուրբք, նաեւ զաւրք հոգեղինացն, որք կային ի սէրն Աստուծոյ։ 124 Զի որք յԱրարչին խնամոցն վրիպեցան, ընդունին զպատիժս յահեղ Դատաւորէն, որ ըստ արժանեացն հատուցանէ, զի երթիցեն արդարքն ի կեանսն յաւիտենից, եւ մեղաւորքն ի տանջանսն յաւիտենիցա։ 125 Երկաքանչիւրոցն աստուածային բանն յայտ առնէ. Եկա՛յք, ասէ, աւրհնեա՛լք Հաւր իմոյ, ժառանգեցէ՛ք զարքայութիւնն Աստուծոյբ. եւ Երթա՛յք յինէն, անիծեա՛լք, ի հուրն յաւիտենից, զոր պատրաստեալ է սատանայի եւ հրեշտակաց նորագ։ 126 Զի նախ յարդարէ եւ կոչէ ի բարի գործս. Եկա՛յք, ասէ, առ իս ամենայն վաստակեալք եւ բեռնաւորք, եւ ես հանգուցից զձեզ. առէ՛ք զլուծ իմ ի ձեզ, եւ ուսարուք յինէն զհեզութիւն եւ զխոնարհութիւն, եւ գտջիք հանգիստ անձանց ձերոցդ։ 127 Եւ առաքեալ ասէ. Նմանեցէ՛ք Աստուծոյ որպէս որդիք սիրելիք, եւ գնացէ՛ք սիրով, որպէս եւ Քրիստոս սիրեաց զմեզ, եւ զանձն իւր մատնեաց վասն ձեր պատարագ Աստուծոյե։
    128 Զի Որդին Աստուծոյ զորդիս մարդկան իւր ժառանգորդս արար, եւ սփռեաց ի մեզ զշնորհս Հոգւոյն Սրբոյ առատաբար։ 129 Զի բարերար բարբառովն կոչեաց յապաշխարութիւն զմեղաւորս խոստովանութեամբ, եւ ի հնազանդութիւն Աւետարանին կենաց, զի նորոգեսցէ զհաւատացեալսն լուսաւոր Աւազանաւն յորդեգրութիւն իւրում Հաւրն։ 130 Որ բնութեամբ է Որդի, զի շնորհաւք արար զմեզ եղբարս իւր։ 131 Եւ զարատ եւ զբիծ մեղացն լուծանէ զնորածնելոցս Աւազանաւն ի Հոգւոյն, եւ ազատէ ի ծառայութենէ չարին։ 132 Զի որք ի Քրիստոս Յիսուս մկրտեցան, զՔրիստոս զգեցան, արու եւ էգ. եթէ հրեայ իցէ եւ եթէ հեթանոս, եթէ ծառայ իցէ եւ եթէ ազատ, ամենեքին մի են շնորհաւք որդիք Աստուծոյ եւ ժառանգակիցք Քրիստոսիզ։ 133 Որք իջին յարգանդ հոգեւոր Աւազանին պարգեւաւք Ամենասուրբ Երրորդութեանն, աւրհնութեամբք եւ քահանայական խորհրդածութեամբք, աւծմամբ եւ Հոգւով ի Քրիստոս լուսաւորեալ` ըստ բանին Տեառն` առէ՛ք զՀոգին Սուրբէ` յորդեգրութիւն Հաւրն Քրիստոսի։ 134 Զի նովաւ ունին իշխանութիւն քահանայք կապելոյ եւ արձակելոյ, զի զմկրտեալսն հրաժարեցուցանեն ի սատանայէ եւ մեռանել զմեղացն մահ, զի մի՛ եւս այլ մեղաւք կեցցեն յերկրի։ 135 Զի որպէս մեռեալն լռէ յամենայն արուեստից, նոյնպէս եւ մկրտեալն եղիցի մեռեալ մեղաց եւ կենդանի արդարութեան, զի զկերպարանս Քրիստոսի ի շնորհաց Սուրբ Երրորդութեանն առնու. յայնմ հետէ զվերինն խորհել ըստ ճշմարտութեան Աւետարանինը քարոզութեան եւ հաճոյից անմահ Թագաւորին, արդար եւ ճշմարիտ եւ սուրբ վարիւք հասանել յաւթեվանս կենացն անմահից որ ի Քրիստոս Յիսուս։ 136 Զի այսպէս է վերստին ծնունդ հոգեւոր Աւազանին, որ զախտաւոր ծնունդն վերստին ստանայ առանց ախտի շնորհաւք եւ մարդասիրութեամբ Ամենասուրբ Երրորդութեանն։ 137 Ոյք ոչ յարենէ եւ ոչ ի կամաց առն, այլ յԱստուծոյ ծնան առ հաւատչեայ ի ժառանգութիւնն Քրիստոսիթ։ 138 Զի այսպէս ծնանին որդիք Աստուծոյ ի կերպարանս Որդւոյն Աստուծոյ, եւ լինին քարոզք ճշմարտութեանն ի նեղութեան եւ յանդորրու, եւ անսասանելի կան ի սէրն Աստուծոյ ուղիղ սրտիւ եւ ուղղափառ խոստովանութեամբ. եւ որդիք կենարար Հաւրն ընծային երկնաւորին անճառ շնորհաւք։ 139 Եւ յայնմ հետէ զգործ Աստուծոյ գործեն եւ զկամս նորա արասցեն ըստ երախտեաց Բարերարին, եւ կցորդակից լինին զաւրաց երկնաւորաց առ սպասաւորութեան մարդկան շնորհաւք Արարչին, այնոցիկ` որ ժառանգելոց են զփրկութիւն յաւիտենից, որ ի Քրիստոս։
    140 Եւ որպէս Որդին Աստուծոյ եղեւ որդի մարդոյ եւ զգեցաւ զմեր բնութիւնս եւ կատարեաց զարդարութիւնս ամենայն հոգւով եւ մարմնով, այսպէս եւ մեք զգեցցուք զուղղութիւն եւ կատարեսցուք զամենայն արդարութիւնս ի Քրիստոս, զի որդիք Աստուծոյ լիցուք եւ Աստուածք սիրով։ 141 Զի մարմնացաւ Որդին Աստուծոյ կամաւք եւ յանձն էառ զամենայն կարիս մարդկային բնութեանս մերոյ բայց ի մեղաց։ 142 Սոյնպէս եւ մեզ լիցի աստուածեղէն զաւրութեամբն ընդ ամենայն կիրս անցանել առանց յանցման, զի կարող լիցուք հասանել ի չափ հասակի կատարմանն Քրիստոսի. եւ այնպէս ճշմարտեալ ի կերպարանս Աստուծոյ, ժառանգեսցուք զարքայութիւնն Քրիստոսի։ 143 Եւ պիտոյ է միշտ դաստիարակութիւն Աւետարանին, որ հրահանգէ զմեզ ի լաւութեան կարգս, զի յանձանձեալ ի շնորհաց Հոգւոյն Սրբոյ ճշմարտութեամբ աճեցուսցուք զվաստակս արդարութեան սուրբ սրտիւ եւ ուղղափառ հաւատով յԱստուած։ 144 Եւ ի տեսչութենէ նախախնամական սիրոյն Աստուծոյ արթունք եւ զուարթունք եղիցուք ի պատրանաց բանսարկուին միշտ. եւ հաստատուն յուսով եւ առաքինութեամբ, սուրբ վարուք, մաքուր հոգւով եւ մարմնով հասանել ի նաւահանգիստն խաղաղութեան յաւիտենական կեանսն, յանպատում կայեանսն, որ պատրաստեցաւ սրբոցն յանճառ սիրոյն Աստուծոյ։ 145 Եւ որպէս արեգակնս այս, որ լուսաւորէ զերկիր եւ որ ի սմա են արարածք, որ երեւելիք են ծովու եւ ցամաքի, այսպէս հաւատոյ ճշմարտութեանն բան եւ սրբութիւն լուսաւորէ զմիտս ցանկացողաց Աստուծոյ։ 146 Եւ անձնիշխան կամաւք երկնաւորք եւ երկրաւորք, մարդիկ եւ հրեշտակք ճշմարտութեանն վարդապետք եղեն ի շնորհաց Սուրբ Հոգւոյն` ստոյգ գիտութեամբ եւ անմոլար իմաստութեամբ ըստ արդարութեան աւրինացն։ 147 Եւ այնպէս առաջնորդեալ լուսով Երրորդութեանն ստոյգ պատմութեամբք արարչական էութեամբք` լցին զերկինս եւ զերկիր ճառագայթիւք որպէս զարեգականս լոյս ի կեանս եւ ի փառս երկնաւորաց եւ երկրաւորացս։ 148 Իսկ սատանայ, որ աստուածանալն կամեցաւ, տեսեալ զինքն ի պայծառութեանն եւ ամպարհաւաճեալ` որպէս կարծէր` վրիպեցաւ ի փառացն, եւ ի վայր կործանեցաւ ի պատուոյն, եւ զմարդիկ որսաց ի կորուստ, եւ սնոտի յուսովն ստերիւրեալ հոգւով մոլութեամբ ընկէց ի սիրոյն Աստուծոյ ի պէսպէս ցանկութիւնս ամպարշտութեան։
    149 Այլ թէ ասիցէ ոք, որպէ՞ս ներեաց Աստուած սատանայի այնքան տարածել զմոլորութեանն զանաւրէնութիւնս` իմացիր. զի իշխանական կամս է հրեշտակաց եւ մարդկան որ յԱստուծոյ պատուեալ. զի որ ընտիրքն իցեն` երեւեսցին ի նոսա, եւ ըստ արժանեացն ընկալցին զհատուցումնն ի դէպ ժամանակի զփառս եւ զտանջանս յԱրարչէն ամենայն արարածոց։ 150 Զի որպէս մահ թագաւորեաց ի ձեռն յանցուածոցն Ադամայ, այսպէս եւ սատանայ ի վերայ մեղաւորաց տիրեալ։ 151 Զի սիրեցին, ասէ, մարդիկ զմոլորութիւն. վասն այսորիկ առաքեաց նոցա Աստուած ազդեցութիւն մոլորութեան, զի դատապարտեսցին, զի հաճեցան ընդ չարնա։ 152 Սակայն ոչ իսպառ եթող զարարածս ի նախախնամական սիրոյ իւրոյ, այլ գալստեամբ Որդւոյն իւրոյ, որ եկն յաշխարհ փրկել զմեղաւորս ի ծառայութենէ սատանայի, հաւատովք յազատութիւն փառաց Որդւոյն Աստուծոյ. զի լուծաւ բռնութիւն նորա յորդւոց ի մարդկանէ, որ տիրէր մեղաւք, յերեւել Փրկչին։ 153 Եւ շնորհաւք թագաւորեսցեն հաւատովք` որ ի Սուրբ Երրորդութիւնն. եւ գտեալք զթողութիւն լուսաւոր Աւազանաւն եւ Մարմնով եւ Արեամբն Քրիստոսի, ընդունելութեամբ Հոգւոյն Սրբոյ, որ աղբիւրաբար բաշխեաց զշնորհս յարարածս։ 154 Զի արդարացեալք ի հաւատոց անտի. զխաղաղութիւն կալցուք առ Աստուած, ի ձեռն Քրիստոսի Յիսուսի առ հաւատչեայ ժառանգութեանն, զի նորոգեսցի փառս անեղծութեան կամաւոր խաչելութեամբ իւրով։ Եւ մահուամբ ելոյծ զմահ եւ յարութեամբն իւրով զմեզ ի մեռելութենէ մեղացն յարոյց, զի մեք ի նորոգումն կենաց կացցուք եւ մնասցուք յուսով յարութեանն ի փառս Ամենասուրբ Երրորդութեանն այժմ եւ միշտ եւ յաւիտեանս յաւիտենից. ամէն։
Գ
ՄԻՏՔ ՀԱՒԱՏՈՑ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ
    1 Ճշմարտութիւն հաւատոյ լոյս է աչաց մտացն, շարժմանցն խորհրդոց յիշատակացն, զգացեալ զլոյսն գիտութեան եւ զիմաստութեան շնորհաց Հոգւոյն Սրբոյ։ 2 Որ զառաջնորդական միտսն լուսաւորէ, եւ Գրովք Սրբովք յանդիման կացուցանէ զաներեւոյթսն, որպէս տեսիլս աչաց զարեգական լոյս եւ զայլ եւս լոյսս. այսպէս երեւութանայ աստուածային Տէրութեանցն մեծութիւնք անքնինք։ 3 Զի աննման եւ անհամեմատ է, անպատում եւ անսահման, անհաս եւ անբաւ, այլ հաւատով տեսանի եւ իմանի եւ աւրհնի յարարածոց աներկբայ հաւատով ի նեղութեան եւ յանդորրու. եւ զաւրացեալ հաւատով` որ ի Սուրբ Երրորդութիւնն, կայ եւ մնայ անսասանելի առ մարտակից հաւատոցն։ 4 Զի լուսաւորեալք ուղիղ հաւատովք յանսկիզբն Էութիւնն, ի մշտնջենաւոր Լոյսն, ի կենդանարար Կենդանութիւնն, յանփոփոխ Ճշմարտութիւնն, մի՛ եւս խոտորեսցուք յունայնաբանութիւնս` որ ի Հայր եւ յՈրդի եւ ի Սուրբ Հոգին հայհոյութիւնք։
    5 Այլ զգրաւական աւետեացն շնորհաց մի՛ իւիք թողցուք, զի հասցուք խոստացեալ երանութեանցն եւ անմահութեանց եւ անեղծութեանց։ 6 Եւ զդարմանս սիրոյ բարերարութեանն միշտ ընկալցուք զՏէրութեանն. եւ զարքայութեան յոյսն ի սիրտս մեր հանապազ ունել, եւ զկենդանարար շնորհացն զպարգեւսն ոչ մոռանալ որ ի Տեառնէ. եւ զխնամակալութիւնն` մերոյ անգիտութեանս եւ տկարութեանս աւգնական ունել ընդդէմ հնարից սատանայի, որ յամենայն ժամ է թշնամի։ 7 Եւ զաւրացեալ ի կենաց Առաջնորդէն ի խրատուց, ըստ աճման հաւատոց ի կատարումն առաքինութեան եկեսցուք։ 8 Եւ յամենայն վարս զխրատ սրբոցն ի միտս ունել յերեւելիս եւ յաներեւոյթս. եւ այնպէս ծանիցես զճշմարտութիւնն։ 9 Վասն զի ոչ ի քէն բաւես հասու լինել աստուածային մեծութեան փառացն, նա եւ ոչ հոգեղինացն գունդք հրեշտակաց` սերովբէիցն եւ քերովբէիցն, եւ ամենայն երկնաւոր զուարթունքն անհաս են աստուածային փառացն։
    10 Մովսէս մտերիմ ծառայն Աստուծոյ զէութիւնն քարոզեաց մեզ, ոչ յինքենէ, այլ ի նոյն իսկ յԱստուծոյ։ 11 Ես եմ, ասէ, Աստուած` որ Էնա։ 12 Եւ այսպէս սփռեաց յարարածս զլոյս աստուածային էութեանն, զի անմոլար գիտութեամբն խոստովանեսցին զանբաւ մեծութիւն փառացն, զանծին Իսկութիւնն եւ զանսկիզբն Էութեանն ճշմարտութիւն, զանփոփոխ Մշտնջենաւորութիւնն եւ զանհաս եւ զանվրէպ զԻմաստութիւնն, զորս քարոզեցին աւրէնսդիրք եւ աւրինապահք ըստ իւրաքանչիւր շնորհի։ 13 Զի զդժնդակ եւ զաղտեղի եւ զվնասակար ապերախտիսն խլեսցէ, եւ զլուսաւոր եւ զշահաւոր եւ զաւգտակար զերախտիսն յորդորեսցէ մինչեւ ի վախճան ժամանակաց։ 14 Եւ այնու փառաւորեցան եւ պատուեցան արբանեակք Բարերարին։ 15 Զի յորժամ առաքէր Աստուած զՄովսէս առ ապերախտ ժողովուրդն, եցոյց զխնամոց իւրոց զքաղցրութիւն, զի ասէ. Գթած եմ ես եւ ողորմած, երկայնամիտ եւ բազումողորմ, եւ զղջանամ ի վերայ արարածոցա։ 16 Զի այսպէս ուղղեսցէ զվրիպեալսն ի շնորհէն, եւ նորոգեսցէ վերստին ամենակալ զաւրութեամբն եւ ամենառատ պարգեւատու սիրովն, որ կոչեցան յորդեգրութեան շնորհ։ 17 Եւ այսպիսեաւք ազատ առաքինութեամբ յանարատ սրբութիւնն փափագանաւք միացուցանէ լուսաւորս յաշխարհիս Ամենասուրբ Երրորդութիւնն եւ յորդեգրութիւն կարգէ անփոփոխ ճշմարտութեամբն։ 18 Զի Տէրն է այսոցիկ արուեստից արուեստաւոր. աշակերտս ստանալ եւ նահատակս առաքինիս եւ ճշմարտութեան գործակիցս յիւրոց արարածոց, զի այս տեսուչք հոգւոց եւ մարմնոց լինիցին ի սէրն Աստուծոյ հեռաւորաց եւ մերձաւորաց։
    19 Արդ, հաւատովք ճշմարտութեան եւ առաքինութեան հանդիսիւքն, արդարութեամբ եւ սրբութեամբ լիցուք հաստատեալք յաներեւոյթ մեծութեանն ի փառսն, որ անքնին է եւ անպատում ըստ աւետեացն անսպառ եւ անճառ փառաւորութեանն։ 20 Եւ անզեղջ սրտիւ եւ ճշմարիտ խոստովանութեամբս աւրհնել զանքնին Արարիչն, եւ անշարժ մնալ ի յոյսն կենդանի եւ հանգստարար հանգիստն որպէս երեւմամբք լինել. Զոր ակն ոչ ետես, եւ ունկն ոչ լուաւ, եւ ի սիրտ մարդոյ ոչ անկաւ, զոր պատրաստեաց Աստուած սիրելեաց իւրոցբ։ 21 Զի անճառ է բարութիւնքն, զոր վայելեն սուրբքն բորբոքմամբ խնամոց եւ կենդանարար սիրոյն Աստուծոյ։
    22 Ի վերայ այսր ամենայնի գոհանալ պարտիմք միշտ զարարչական խնամոցն, որ արժանիս առնէ այնքան բարեաց երեւելեաւք եւ աներեւութիւք։ 23 Եւ աւրհնելով աւրհնեսցուք զանմահ Տէրութիւնն ի տուէ եւ ի գիշերի անմեղկելի սիրով, մտերիմ կամաւք եւ անարատ սրբութեամբ. անմոռաց յիշատակաւք զխնամս սրբութեանն ի մտի ունել ի գովեստ փառացն Աստուծոյ` վկայութեամբ հաճոյից նորա։ 24 Զի որպէս ճառագայթք արեգական յառաջ ընթանան եւ զկնի ծաւալին, այսպէս յառաջ ճշմարտութիւն էութեանն, անփոփոխ իսկութիւնն, որ անհաս է քան զմիտս եւ զխորհուրդս, որ պատմի նախ քան զարարածս եւ յետոյ քան զյաւիտեանս յաւիտենից, որ ի վերոյ քան զերկինս երկնից եւ ի խոնարհ քան զանդունդս ծովու. որ յանբաւութեան կայ եւ մնայ։ 25 Զմիոյ անսկիզբն Էութեան բարերար կամացն ունին զայցելութիւն յԱրարչէն արարածք. զի այնպէս անսահման է եւ անկշիռ, անբաւ եւ յստակ աղբիւր, եւ ամենազաւր եւ ամենակալ։ 26 Կեանք է եւ կեցուցիչ, լոյս մշտնջենաւոր, ահեղ, հզաւր, ամէնիմաստ եւ յառաջագէտ, բարերար եւ տուող բարեաց, գթած եւ ողորմած, ներող եւ երկայնամիտ, սուրբ սրբոց եւ մաքրութիւն ամենայն արարածոց։ 27 Զի եթէ բիւրաւոր զաւրք անմարմնոցն եւ լուսաւորք երկնից եւ որ երեւինս եւ որ ոչն երեւին եւ որդիք մարդկան եւ որ ի յերկրի են եւ ի ծովու անբաւ կենդանիք եւ որ այլ եւս ի նոսա անշունչք արարածք ի լեզուս գայցեն, բան գովութեան ոչ բաւեն ըստ նորա մեծութեանն փառացն գովութիւն մատուցանել զարժանն իւր։
    28 Արդ, որ այնքան անհունն է մեծութեամբ փառաւք, եւ բարձրագոյն քան զամենայն իմանալիս եւ տեսանելիս, այլ խոնարհի յարարածս եւ իմանի եւ տեսանի ըստ մերում զաւրութեան եւ խնամոց իւրոց։ 29 Եւ հրեշտակք, որ քան զմիտս մարդկան սրագոյնք են, ոչ բաւեն հասու լինել մասին, զիա՞րդ կարասցուք մեք երկրաւորքս հասու լինել փառացն։ 30 Զի ոչ ոք գիտէ, ասէ, զՀայր, բայց Որդի. եւ ոչ զՈրդի եւ զՀոգի, եթէ ոչ Հայրա։
    31 Իսկ խնամք բարերար կամաց սիրոյն Աստուծոյ բազմարուեստ դարմանաւք, որ յանսկիզբն էութենէն եւ յանփոփոխ մշտնջենաւորութենէն, տնաւրինէ յարարածս ի հովուել եւ ի խնամել, Ամենասուրբ Երրորդութիւնն, որ լին է ամենարուեստ բարուք։ 32 Զի բազմառատ շնորհաւք իւրովք եւ կենարար առաքինի ընտրեալ առաքինութեամբն յերանելի հանգիստն ժողովէ եւ փառաւք պսակէ ի մշտնջենաւոր եւ յանուշակ պարգեւսն։ 33 Զի վասն այսորիկ ստեղծ Արարիչն զզաւրս հրեշտակաց եւ զմարդիկ յանձնիշխան կամս, զի ընտրութեամբ հոգեւոր աւրինացն փոփոխումն առցեն. ի փոքրկութենէ զմեծութիւն, յանարգութենէ զպատիւ, յապականութենէ զանապականութիւն, ի մահկանացուացն զանմահութիւն Աստուածութեանն` որ ի Քրիստոս Յիսուս։ 34 Ուր չիք փոփոխումն ժամանակաց եւ հանումն բարեաց տուելոց յարքայութեանն Աստուծոյ։ 35 Միշտ ի մշտնջենաւոր երանութիւնսն վայելել ի փառս Ամենասուրբ Երրորդութեանն Հաւր եւ Որդւոյ եւ Հոգւոյն Սրբոյ յաւիտեանս յաւիտենից. ամէն։
Դ
ՅԱՆԴԻՄԱՆՈՒԹԻՒՆ ՄՈԼԱՐ ՄՏԱՑ ԵՒ ԸՆԾԱՅՈՒԹԻՒՆ ԱՍՏՈՒԱԾՊԱՇՏՈՒԹԵԱՆ ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ
    1 Զի անհամեմատ ամենակալ Ամենասուրբ Երրորդութիւնն է. եւ յանսկիզբն էութենէն եւ ի մշտնջենաւորութենէն հաստատեցան ամենայն արարածք երեւելիք եւ աներեւոյթք։ 2 Երկինք եւ երկիր եւ ամենայն որ ի նոսա, ի միոյ արարչէն արարան ամենակարող զաւրութեամբն, ամենալոյս լուսովն եւ կենդանարար տերամբն. զի լի են արարածք ամենայն փառաւք նորա։ 3 Որ ամենիմաստ եւ ամենագէտ եւ ամենատես բարերար կամաւքն իւրովք խնամէ զարարածս իւր, զոր յոչընչէ եւ ի չգոյէ գոյացոյց. զհոգեւորս եւ զմարմնաւորս, զշնչաւորս եւ զանշունչս։ 4 Եւ զտարերս ամենայն չորիւք յեղանակաւք յարդարեաց, բարձրութեամբ եւ խորութեամբ, լայնութեամբ եւ երկայնութեամբ։ 5 Եւ զորս արար կենդանիս եւ անմահս, մտաւորս եւ բանաւորս. որ են գունդք հրեշտակաց եւ երկնաւոր զաւրք, որ կարգեալ են ի պատիւ եւ ի պաշտաւն եւ յանդադար փառաբանութեան ամենազաւր տէրութեանն։ 6 Կացոյց եւ լուսաւորս յերկինս յառաջնորդութիւն եւ ի փոփոխումն աւուրց եւ ժամանակաց, ի սնունդ մարդկան եւ ամենայն կենդանեաց եւ բուսոց եւ տնկոց։ 7 Նա եւ զհուր եւ զջուր, զամպս եւ զհողմս յարդարեաց ի պէտս ազգի ազգի բուսոց եւ տնկոց, որ ի պէտս մարդկան արարան իւրաքանչիւր։ 8 Եւ որ ի ջուրս են ղողակք եւ ձկունք. ազգք գազանաց պէսպէս բնութեամբք եւ զանազան կերպարանաւք ի ծովու եւ ի ցամաքի, մեծամեծք եւ փոքունք, քաղցունք եւ դառինք, շայեկանք եւ անշահք։ 9 Նմանապէս ի տունկս եւ ի բոյսս որ ի պէտս արարան մարդկան, եւ ոչ Արարչին։ 10 Արար եւ ոսկի եւ արծաթ եւ պղինձ եւ երկաթ, եւ պատուական քարինք եւ անարգք ի պէտս մարդկան ի վկայութիւն մեծին Աստուծոյ արարան։ 11 Եւ ի չորից նիւթոց զերեւելիսս եցոյց. խոնաւ եւ ցամաք, ցուրտ եւ ջերմ յԱստուծոյ կազմեցան։
    12 Եւ ի նոյն նիւթոյ արարեալ զմարդն, եւ շնչեաց ի նա հոգի կենդանի եւ անմահ, մտաւոր եւ բանաւոր։ 13 Եւ խառնեաց զհոգեւորն ընդ մարմնաւորն, զի զհանդէս իւրոյ մտերմութեանն ցուցցէ առ Արարիչն, ժուժկալեալ հոգեւոր սիրով պահիցէ զպատուիրանն ահիւ Տեառն, զի հաճոյացեալ Աստուծոյ` ժառանգորդ լիցի անվախճան երանութեանցն. զի Արար, ասէ, զմարդն ի պատկեր իւր, եւ Տէր ամենայնի կացոյց զնա, եւ ըստ պատկերի իւրոյ արար զնաա, որ ըստ Քրիստոսի մարմնանալոյն է իմանալ։ 14 Եւ անձնիշխան կամաւք մեծարեաց զմարդիկ որպէս զհրեշտակս, եւ ելից իմաստութեամբ եւ գիտութեամբ, եւ տեղեակ ամենայն հանգամանց եւ խրատու հոգեւորաց առ ի հաճոյս տէրութեանն իւրոյ. զի լիցի տեսուչ Արարչին արարածոց ըստ պատուիրանի նորա։ 15 Եւ զամենայն տարերս ի գործ արկցէ արուեստիւ հանճարոյն մարդոյ առ ի շինութիւն աշխարհի ըստ գաւառաց եւ քաղաքաց։ 16 Այլ եւ կահս եւ կազմուածս եւ անաւթս ըստ արուեստիցն կազմեսցէ առ ի պէտս վարուց աշխարհիս, որով պէտք տնաւրինին։
    17 Եւ շնչաւորաց անասնոց եւ գազանաց եւ թռչնոց ետ բարս եւ ուշ առ ի պէտս։ 18 Որոց ուշն զբարսն շարժէ առ ի ներգործութիւն. եւ բարուց նոցա վարդապետ զմիտս մարդկան առ ի պէտս իւրաքանչիւրոցն եւ ի մերոյ սպասաւորութեանս։ 19 Եւ ի նոսին են մանունք եւ մեծամեծք, անարգք եւ շայեկանք, պիտանիք եւ անպիտանք, զազիրք եւ գեղեցիկք, զի երեւեսցի լաւն ի վատթարէն եւ անարգն ի պատուականէն։ 20 Որպէս ի խաւարի լոյս երեւի, եւ ի գազանաց զգաւնն, եւ ի թիւնաւորաց անմեղանչականն, եւ յանշայեկանէն շայեկանն, սոյնպէս է եւ ի տունկս եւ ի բոյսս, այլագոյք եւ հոտովք եւ համովք, քաղցր եւ դառն, անոյշ եւ անհամ, զի երեւեսցի լաւն ի վատթարէն, որ առ դարմանս եւ առ բժշկութիւնս կարգեցան ըստ ներգործութեանն Աստուծոյ։ 21 Եւ են որ անծանաւթք են, եւ են որ ծանուցեալք ըստ տեղեաց տեղեաց։ 22 Է ինչ եւ ի սողունս` իրաց ինչ ի պէտս. որպէս յաւձիցն ասէ զթերակէն։
    23 Զի այսպէս յաւրինեալ Արարչին զնախախնամութիւն յարարածս իւր, որ երեւին եւ որ ոչն երեւին, այսր ամենայնի տէր եւ իշխան եւ ժառանգաւոր արար զմարդն երեւելեացս արուեստաւոր մտաւք։ 24 Զի յոչընչէ արար զամենայնս եւ թագաւոր կացոյց զմարդն եւ մեծարեաց. զի նովաւ ծանիցի արարողն եւ փառաւոր լիցի միշտ. եւ մարդն ծանիցէ զինքեան զպատիւն որ յանպատուութենէ ի պատիւ վերաբերեաց յամենայն արարածոց։ 25 Որ արուեստաւոր խելամտութեամբ որ յարարչէն` կարասցէ ի գործ արկանել զշնչաւորս եւ զանշունչս. զի երեւեսցի գործ իմաստութեան ըստ ամենայնի որք ընդ հնազանդութեամբ են անկեալք ի Տեառնէ ի գործ պիտոյից, եւ կամ առ շինութիւն եւ ի զարդ, կամ առ այլ ինչ փարթամութիւնս։ 26 Յայսոսիկ վայելելով իշխանական ճոխութեամբն` փառաւորեսցէ միշտ զբարեգործողն։ 27 Զի այսքան պատիւ տուաւ մարմնաւորացս որպէս եւ հոգեղինացն եւ անմարմնոցն եւ անմահիցն. եւ արար ընտրողս եւ գովողս արարչութեանն, որ միշտ աւրհնեսցեն զնա ի ձեռն աւրինաց եդելոց. զի իւրեանց իշխանական կամաւքն հաստատեսցին ի հաւատս ճշմարտութեանն, եւ ընտրեսցեն զԱրարիչն եւ զարարածս ի միմեանց, զդարմանիչն եւ զդարմանաւորսն, զկեցուցիչն ամենայն կենդանեաց, որով լնու զպէտս պիտոյից ամենայն արարածոց։
    28 Եւ զի արժան է յամենայն ժամ կարդալ առ նա եւ խնդրել զայցելութիւն հոգեւորաց եւ մարմնաւորաց եւ գործակից լինել բարերար կամաց նորա եւ անվնաս մնալ առ երախտաւորն Աստուած։ 29 Եւ այսու աւրինակաւ փոխել ի վատթարէն ի լաւն, յանարգանացն ի պատիւ, ի ծառայութենէ յազատութիւն Որդւոյն Աստուծոյ, եւ յընդանութիւն ճշմարիտ հաւատոցն` որ ի Հայր եւ յՈրդի եւ ի Հոգին Սուրբ. ժառանգաւոր լինել երկնից արքայութեանն եւ անվախճան երանութեանցն։ 30 Զի նա է արարիչ ամենայնի, որ արար զպաշտաւնեայս իւր հոգիս եւ ի բոց հրոյ, զվերին զաւրսն։ 31 Եւ զմարդիկ յերկրէ ստեղծեալ, անտստին եւ զկեալն ունի դարմանաւք։ 32 Որք եւ ի հրեշտակաց դաստիարակին ի հոգեղինացն վարս ըստ նախախնամութեանն Աստուծոյ, որ զաւրէնսն յաւգնականութիւն ետ, որ ի հրեշտակաց քարոզեցաւ։
    33 Այլ եւ ի մարդկանէ հաճեցաւ Աստուած քարոզ լինել ճշմարիտ աւանդիցն. որք հաւատարիմ գտան առ պատուիրանս նորա եւ հաճոյացան Աստուծոյ, եւ զբազումս ի մարդկանէ դարձուցին յաստուածգիտութիւն եւ յուղղութիւն ըստ կամաց արարողին կենաց։ 34 Եւ որք արհամարհոտք գտանին Աստուծոյ եւ նանրացեալ ի խորհուրդս իւրեանց եւ խաւարեալ անմտութեամբ սիրտք նոցաա, որպէս ասաց առաքեալ, զրկեցան յամենառատ բարերարութեանցն։ 35 Զի ոչ միայն զխնամս Արարչին արգելին իւրեանց անհնազանդ բարուքն եւ յետսընդդէմ գնացիւքն, այլ եւ զբարկութիւնն Աստուծոյ յինքեանս շարժեցին յարդար եւ ի մարդասէր դատաւորէն։ 36 Որ անկան ի փառաց եւ ի պատուոյ, ի նախախնամութենէ բարերար կամացն, եւ ի հրեշտակաց դաստիարակութենէ` որ զաւրավիգն էին։
    37 Այլ որք մտերմութեամբ կացին մնացին համբերութեամբ յամենայն նեղութիւնս, ի նորին խնամսն վայելեն աստ եւ ի հանդերձելումն։ 38 Եւ որք մոլորեցան ի ճշմարտութենէ անտի, բարկութիւնն Աստուծոյ կայ մնայ ի վերայ նոցա։ 39 Զի զտարերս ամենայն աստուածս արարին, զշնչաւորս եւ զանշունչս, զջուր եւ զհուր։ 40 Զի ջուրն ի պէտս կենդանեաց արարան յԱստուծոյ, որ արբուցանեն զերկիր. եւ դարձեալ ապականին նեխելով եւ նուազելով։ 41 Եւ հուր առ ի պէտս մեր արարաւ, որ դարմանաւք վառի եւ սպասաւորէ մեզ. եւ ի պակասել կերոյն, շիջանի եւ ապականի։ 42 Նոյնպէս եւ հողմք եւ ամպք ի պէտս եւս այլ արարածոց արարան, եւ ոչ ինքեանք եղեն. եւ ապականացուք են յորդորելով եւ պակասելով աւգտել եւ վնասել, զիւրեանց տկարութիւնն ցուցանելով։ 43 Եւ երկինք եւ երկիր ոչ ինքնին եղեալք, եւ որ ի նոսա զեռունք իցեն եւ անշունչք, այլ յԱստուծոյ արարան, եւ ապականացուք են։ 44 Երկինք լուսաւորաւք եւ երկիր կենդանեաւք եւ բուսովք եւ տնկովք, եւ ամենայն ձեռագէտ արուեստից, որ ստեղծանեն պատկերս յարարածոց Աստուծոյ աստուածս, սուտ են եւ ապականին. որպէս իմաստնոց է քաջայայտ։ 45 Նա եւ ոսկի եւ արծաթ եւ ականք պատուականք եւ պղինձ եւ երկաթ ի մարդկանէ ճարտարաց ի պէտս ինչ իրաց կազմեցին, եւ կամ ի զարդ ինչ նիւթոյ հասարակաց Արարչին առնելոյ իմաստութեանն Աստուծոյ նախախնամեալ։ 46 Զի երկինք եւ երկիր եւ ամենայն զարդ նոցա յԱստուծոյ արարան յոչընչէ. եւ չեն աստուածք տարերքս ամենայն, այլ արարածք հասարակաց արարողին։
    47 Արարածք են Աստուծոյ եւ լուսաւորք` Արեգակն եւ Լուսին եւ աստեղք ամենայն, որք իւրեանց փոփոխմամբն ցուցանեն զիւրեանց սպասաւորութիւնն ըստ սահմանելոյն այլ եւս արարածոց։ 48 Եւ յայտ առնեն մեզ եթէ արարածք են աւգտելով եւ վնասելով, ամարանի ջերմամբքն եւ ցրտութեամբ ձմերանոյ, մանրապատում իմն շահիւք եւ վնասակարութեամբ, որպէս իմանալի է։ 49 Զի որպէս մարդիկ ոչ կացին ի պատուիրանապահութեանն Աստուծոյ եւ ըստ հրամանի դարմանողին յաւգտակարսն վայելեցին` այլ նանրացան, այնպէս եւ դարմանիչ արարածք փոփոխեցան յաւգտակարացն ի վնասակարս։ 50 Որպէս ձմեռն ոչ միայն զովացուցանէ, այլ եւ սպանանէ. եւ ամառն ոչ միայն ջեռուցանէ, այլ եւ խորշակահար առնէ. եւ հուր ոչ միայն ջեռուցանէ եւ զպէտսն լնու, այլ այրէ եւ ապականէ. եւ ջուր ոչ միայն արբուցանէ զերկիր, այլ եւ ողողէ եւ վնաս առնէ։ 51 Այնպէս եւ ամենայն դարմանքն. որպէս իւղ եւ մեղր եւ գինի եւ այլն ամենայն ըստ նմին աւրինակի։ 52 Եւ չափովն խնամք են դարմանոցն, եւ անչափն տանջանք եւ մահ. զի սանձեսցէ զժպիրհ եւ զյանդուգն կամս ագահութեանն եւ զանձնիշխան կամացն զհոսումն եւ ի վայր ցնդումն անառակութեան եւ անխնայ չարութեան, որ է ճանապարհ անդորր, որ տանի ի կորուստ։ 53 Եւ նեղ եւ նուրբ ճանապարհ` եւ սիրոյ եւ արդարութեան աւրինացն, որ տանի ի կեանսն յաղագս սրբութեան եւ ճշմարտութեան, որ ընթացուցանեն զճանապարհորդն ի դուռն կենաց եւ փրկութեան։
    54 Զի այսպէս երեւելեաւքս եւ աներեւութիւքն ահիւն Աստուծոյ սանձահարեալ զանձն ի զգաստութիւն, եւ զդժպհութիւն եւ զյայրատութիւն անձնիշխան կամացն լուծանել ի չարէ եւ ի բարիսն շարժել եւ յորդորել ըստ աւրինացն։ 55 Կշռել եւ խորհել, ասել եւ առնել որ ի հաճոյս Աստուծոյ աւարտի ճշմարիտ վկայութեամբ Սուրբ Գրոց։ 56 Եւ մի՛ անկանել ի բազմախոյզ խնդիրս` որ վրիպեցուցանեն ի ստոյգ հաւատոց։ 57 Զի ճշմարիտ գիտութիւն իմաստից կենարար շահիւքն լցուցանէ միշտ. եւ ամրացեալ պահպանութեամբ պատուիրանին ի հոգեւոր վարդապետութենէն կայ մնայ անսասանելի։ 58 Այլ եւ զամուրս ամենայն քակէ զհպարտացեալս ի վերայ գիտութեանն Աստուծոյա, եւ ածէ ի հաւանութիւն հաւատոցն։
    59 Զի մինչ մարդն հնազանդէր աւրինացն Աստուծոյ, եւ գազանք թունաւորք հնազանդէին մարդոյն որպէս տեառն եւ թագաւորի։ 60 Որպէս Դանիէլին` որ եկաց ի պատուիրանին, եւ որպէս երեք մանկունքն ի հնոցինբ, եւ որպէս ծովն` Պետրոսի. նա եւ ամենայն սրբոց արարածք հնազանդեցան ի կամաց Աստուծոյ։ 61 Եւ որք ապստամբք են ի պատուիրանէն Աստուծոյ, եւ ամենայն արարածք շնչաւորք եւ անշունչք հակառակս յառնեն. եւ երկիրս ամենայն տնկովք եւ բուսովք յապականութիւն դառնան։ 62 Արար, ասէ, զերկիրն պտղաբեր` յաղտաղտուկ վասն չարութեան բնակչացնա։ 63 Եւ որքան ջանք եւ հնարք եղեն սրբոցն զմարդիկ ածել յուղղութիւն աւրինաւքն եւ Աւետարանաւն Քրիստոսի. սոյնպէս եւ մարդկան ըստ Աստուծոյ շնորհին հնարիւք ածել ի հնազանդութիւն զգազանս եւ զանասունս եւ զթռչունս արբանեկել զպիտոյսն, եւ զերկիր ի գործ արկանել ի պէտս։ 64 Եւ առ հուր եւ առ ջուր եւ հողմ հնարիւք սպասաւորս առնել մեզ` իմաստութեանն Աստուծոյ առաջնորդեալ։ 65 Եւ նախախնամութիւն Արարչին աներեւութաբար ներգործէ ի մեր հնազանդութիւն գազանաց եւ անասնոց եւ թռչնոց եւ սողնոց եւ զեռնոց, որ ի ծովու եւ որ ի ցամաքի են։ 66 Զի եթէ ոչ էր ահ Տեառն ի վերայ, ամենեքեան զմեզ սատակէին։ 67 Եւ ուր ուրեք վնասիցեն զմեզ, յերկիւղ Աստուծոյ շարժեն. զի վերաբերեալ ի հեղգութենէ` յառաքինութեանն վարս փութասցուք միշտ։ 68 Զի եւ գազանք ոչ եթէ բնութեամբ եղեն չարք, որպէս ընդելութեամբն ցուցանեն առ թովիչսն. եւ առիւծ եւ ինձ եւ արջ հնազանդին մարդկան, որպէս եզն եւ շուն եւ այլ ամենայն` որք ընդ լծով անկանին եւ շողոքորթեն, եւ առ անընդելսն գազանանան, եւ մահ գործեն անծանաւթիցն եւ վէրս։
    69 Եւ որպէս ի պատճառէ իմեքէ կատաղութիւն ի խելսն անկանի եւ հանէ ի դարմանոց, եւ յընտանութենէ ի վարագութիւն մոլորեցուցանէ եւ ի կորուստ ինքեան եւ այլոց եւս, նոյնպէս եւ առ ուսմունս մոլորութիւն ի խելս մտացն անկանի եւ ցնորեցուցանէ որպէս զկատաղին, անծանաւթս առնէ ի ճշմարտութենէն ամբարիշտ եւ այլանդակ վարուք. որք ելանեն ընդ սահմանս բնութեանն, բայց թէ բժշկի ուրեք որպէս կատաղի։ 70 Վասն այսորիկ պիտոյ է յոյժ զգուշութիւն` պահելով զլսելիս եւ զմիտս յայնպիսեաց անտի վնասուց, եւ խորհել յաւրէնս Տեառն ի տուէ եւ ի գիշերի, որ փրկութեամբ լի է եւ կենաւք։ 71 Զի եւ մարդն մտաւոր եւ բանաւոր` շնորհիւ Աստուծոյ անշարժ կացցէ ի լաւութիւն մտերիմ հաւատով եւ անարատ վարուք։ 72 Փոփոխել ի վնասակարացն ի լաւագոյնսն. արժանաւոր լինել հոգեւոր առողջութեան եւ ամբիծ սրբութեան երախտեաւք ճշմարիտ սիրոյն Աստուծոյ. եւ ընդունել շնորհս առաքելութեան, մարգարէութեան վարդապետութեան, քահանայութեան շնորհի հաւանական կամաւք արժանի լինել, եւ լուսաւորել զամենայն խորհուրդս մտաց լուսով գիտութեամբ եւ իմաստութեամբ. արժանաւոր երախտաւոր վարուք հասանել ի նաւահանգիստն կենաց։
    73 Եւ յաղագս անձնիշխանական կամաց ունի զաւրութիւն մնալ ի մտերմութեան սուրբ սիրոյն ի Տէր, եւ կամ յանհնազանդութեան հոգեւոր աւրինացն եւ ի բարեացն ի վայր կործանել ի խորս չարեաց, եւ զանարգանաց անուն ժառանգել եւ զանառակութեան եւ զամբարշտութեան զանաւրէն եւ զչար եւ զպիղծ։ 74 Սոյնպէս եւ անմարմին զաւրացն է իշխանական կամաւք կալ ի հրամանի Արարչին, եւ կամ ստունգանել Տեառն։ 75 Որպէս իմանալի է, հոգեղինացն կալ մնալ ի սէրն Աստուծոյ միշտ յանդադար փառաբանութեան Արարչին իւրեանց։ 76 Այլ եւ զապստամբսն ի նոցանէ իսկ արար զսատանայ. եւ որք ընդ նովաւ զաւրք` այսք պիղծք եւ չարասէրք անուանին։ 77 Արդ, այսպէս յանուանէն ունին զհանգամանս բնութեանցն բարւոյ եւ չարի, յայտնել մեզ զլաւն եւ զանարգն։ 78 Եւ զիւրաքանչիւրոցն ծանուցեալ զպատիւ եւ զանարգանս, զհետ երթիցուք բարւոյն եւ ատեսցուք զչարն. զի լուիցուք բարբառոյն երանելի որ ասէ. Ազնիւ, ծառայ բարի եւ հաւատարիմ, որով ի սակաւուդ հաւատարիմ եղեր, ի վերայ բազմաց կացուցից զքեզ. մուտ յուրախութիւն Տեառն քոա։
    79 Եւ որք հիւանդքն են եւ ստոյգ ապաշխարեսցեն, եւ նոքա փրկութեանն հասանիցեն` որ ի Քրիստոս Յիսուս։ 80 Զի ոչ է պարտ հիւանդացն ի դարմանս արդարոց վայելել, եւ վատացն առ քաջսն, եւ մեղաւորացն ընդ անմեղսն, եւ անսրբոցն ընդ սուրբս հաւասարել։ 81 Այլ մնալ յիւրաքանչիւր կարգի ուսման, ոմն ուսուցանել եւ ոմն ուսանել։ 82 Զի այսու շնորհիւ հրաւիրանաւք կոչեաց զամենեսեան յիւր արքայութիւնն. եւ կանուխ գիտութեամբն ընտրեաց զառաքեալսն ի սպաս պաշտաման ճշմարիտ քարոզութեամբ հասարակաց Արարչին։ 83 Եւ նոքաւք ած զբազումս ի ժառանգութիւն աստուածգիտութեան։ 84 Եւ վասն այսորիկ Բարերար կոչի եւ թագաւոր թագաւորաց եւ Տէր տերանց. որ միայն ունի զնախախնամութիւն ի վերայ մտերիմ ծառայից առաքինեաց ի նեղութեան եւ յանդորրու. զի ցուցանէ զաւգնութիւն յապաւինեալսն իւր։ 85 Զի դատաւոր արդար է ի վերայ աւրինաց, եւ բժիշկ հիւանդաց` որք ախտացան ի զանազան ախտս եւ ի ցաւս, յորժամ դառնան յապաշխարութիւն խոստովանութեամբ։ 86 Այլ եւ դարմանք հոգեւորք պատրաստեալ կան, խրատք առողջութեան ի Սուրբ Գիրս եւ աւետիք թողութեան եւ հանդերձեալ երանութիւնն` որք կամիցին։ 87 Զի որպէս ամպ երբեմն կարկտիւ եւ հրով շրջի եւ երբեմն քաղցր անձրեւով, այսպէս հրաման Տեառն շարժի ի վերայ անարժանիցն բարկութեամբ եւ արժանաւորացն քաղցրութեամբ ըստ արդար դատաւորութեանն։
    88 Եւ արարիչն Աստուած եւ հաստիչն Տէր ի գործոց անտի իւրոց ունի զփառաւորութիւն եւ զկեցուցիչ անուանսն զերախտեաց իւրոց, զբարերարն եւ զողորմածն եւ զգթածն, զսուրբն, զերկայնամիտն, զստոյգն, զճշմարիտն, զաներեւոյթ զզաւրութիւնն երեւելեաւքս ի հանդիսի կացուցեալ ի խրատ եւ յառաջնորդութիւն աներեւոյթ զաւրաց հոգեղինացն եւ երեւելի որդւոց մարդկան ըստ ընտրութեան լաւութեան առաքինութեան գործոցն սրբութեան։ 89 Եւ փառաւորեալք են Արարչին կենարար արուեստիւք, որ գործակիցն է իւրովք շնորհաւք։ 90 Եւ զնոյն անուանս ստանայ արարածն զԱրարչին իւրոյ. եւ նոքիմբք մեծարեալ մտանէ ի ժառանգութիւն Որդւոյն Աստուծոյ եւ մարդասիրի, եւ ի բարութիւնս վայելէ յանվախճան եւ յանսպառ երանութիւնսն ընդ անմահ արքային յաւիտեանս միշտ։
    91 Շնորհալից մտաց եւ հաւատացելոց սակաւ բանք խրատուց բաւական են յուղղութիւն. իսկ անհաւատիցն եւ անշնորհիցն եւ յոլովից բանք խրատուց ոչ ինչ աւգուտ գործեն, որոց խաւարեալ են միտք իւրեանց եւ աւտարացեալք ի շնորհաց անտի։ 92 Արդ, յուշ լիցի ամենեցուն աստուածեղէն խրատն, որովք լուսաւորիմք իմանալի լուսովն որ անստուերն է, եւ չիք ի նմա խաւարի մասն։ 93 Արար զմեզ բանաւորս եւ մտաւոր, զի ծանիցուք զԱրարիչն եւ արասցուք զհաճոյս նորա. որ յոչընչէ ի լինելութիւն էած եւ ի չգոյէ ի գոյ։ 94 Եւ մատակարարեալ ի մարմնի վերափոխէ զկացեալսն ի պատուիրանին պահպանութեան յաստուածեղէն փառսն Քրիստոսի։ 95 Զի որք ասենն եթէ ընդէր այսպէս արար զմեզ ապականացուս եւ ոչ անապականս, միթէ ասիցէ՞ ստեղծուածն ընդ ստեղծիչն իւր թէ ընդէր այդպէս արարեր զիսբ։ 96 Զի ուսցուք զմեզ ինքեանս ըստ իշխանական կամաց մեղուցեալս եւ ապականեալս, եւ անմեղս եւ անապականս։ 97 Որոց իւրաքանչիւրոցն է պատրաստեալ, մեղուցելոցն մահ, եւ անմեղացն կեանք յետ աստեացս վճարելոյ. որոց կենաց եւ մահու փոփոխումն չիք։ 98 Որ անփոփոխն է կենդանի երանութեամբն ի սիրոյն Աստուծոյ կազմեալ. Զոր ակն ոչ ետես եւ ունկն ոչ լուաւ, զոր պատրաստեաց Աստուած սիրելեաց իւրոցա, ասէ աստուածային առաքեալն։
    99 Այլ յայնժամ ի կատարածի յայտնի ի յայտնութեան աւուրն եւ ի յարութեանն, յորժամ լինիցի ահաւոր ատեանն յերեւել փառաց Որդւոյն Աստուծոյ. զի երկինք եւ երկիր անցցեն, եւ նա կայ մնայ անմահ եւ մշտնջենաւոր եւ անսպառ յաւիտեանս յաւիտենից։ 100 Զի անհնազանդից եւ անհաւատից, ամբարշտաց եւ մեղաւորաց կազմեցան տանջանքն անվախճանք, որպէս սատանայի եւ դիւաց նորա։ 101 Զի յերկրի որպէս ի ծովու ծփեցան հողմակոծեալ եւ մրրկեալ մեղաւք։ 102 Այլ հաւատարիմքն եւ լուսաւորեալքն շնորհաւք անսասանելի մնացին ի պատուիրանի արարողին. զի լուսաւորեցան վարք նոցա. եւ որք տեսին զգործս նոցա բարիս, փառաւորեցին զՀայրն որ յերկինսն է` ըստ բանի Աւետարանինբ։ 103 Այլ Արարչին բոլորից եւ ամենեցուն Տեառնն ոչ ոք կարէ հասու լինել եւ բաւական յասել զամենարար զաւրութեանն նորա զմեծութիւն եւ զիմաստութիւն։ 104 Այլ ըստ իւրում բարերարութեանն եբաց զդուռն կենաց արարածոց իւրոց հաւատացելոց ի ձեռն Յիսուսի Քրիստոսի եւ սրբոց իւրոց։ 105 Որոց աշակերտեալք ի նոյնսն գնասցուք հաւատով եւ սիրով եւ յուսով. զի ընդ նոսին ժառանգեսցուք զանսպառ բարութիւնսն ի Քրիստոս Յիսուս ի Տէր մեր. որում փառք յաւիտեանս յաւիտենից. ամէն։
Ե
ՀԱՍՏԱՏՈՒԹԻՒՆ ՃՇՄԱՐՏՈՒԹԵԱՆ ԵՒ ԱՌԱՋՆՈՐԴՈՒԹԻՒՆ ԿԵՆԱՐԱՐ ԽՐԱՏՈՒՑ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ԱՍԱՑԵԱԼ
    1 Յայտնի է իմաստնոց սրբոց որ ունին զգիտութիւն ի գրոց մարգարէից եւ առաքելոց եւ վարդապետաց, թէ մի է բնութիւն Ամենասուրբ Երրորդութեանն զաւրութեամբ եւ փառաւք եւ մշտնջենաւորութեամբ։ 2 Անսահման էութիւն, անսկիզբն իսկութիւն, անփոփոխ ճշմարտութիւն, կեանք եւ կեցուցիչ կենդանեաց։ 3 Հայր է հայրն միածնի Որդւոյ, եւ բխումն Հոգւոյն Սրբոյ. պատճառ նոցունց իսկութեանցն ի նոյն բնութենէ։ 4 Երրորդութիւն կատարեալ եւ մի Աստուածութիւն, փառաւորեալ միշտ ի զաւրաց երկնաւորաց եւ ի մարդկանէ որպէս զԱստուած եւ զԱրարիչ գոլով։ 5 Զի յոչընչէ արար զսոսա եւ զամենայնս որ երեւինս եւ որ ոչն երեւին եւ յերկինս եւ յերկրի։ 6 Եւ հոգեղինացն եւ բանաւորացս տուեալ զիշխանական կամս, որով երեւեսցին պատուեալք, եւ ցուցցեն զլաւութիւն մտերմութեան առ Արարիչն, փառաւորելով զՏէրն փառաց եւ առնել զհաճոյս նորա, եւ արուեստից նորա տեղեակ եւ աշակերտ լինել անարատութեամբ եւ սրբութեամբ։ 7 Եւ երախտաւոր լինել առ դարմանս որդւոց մարդկան. հովուել եւ բժշկել եւ առաջնորդել յերեւելի եւ յաներեւոյթ պէտս ըստ ամենայն աւգտից գործակցութեամբ Հոգւոյն ըստ աւրինացն։ 8 Բարի կամաւք եւ բարի խորհրդով եւ բարի գործովք ցուցեալ զգործ պիտանութեան։ 9 Զի եղեալք եւ հաստատեալքս ի բարի` ի նոյնս կացցուք։ 10 Զի աղբիւր է ամենայն բարեաց եւ կենդանատու սուրբ խրատուց. որ զամենեցուն միտս լուսաւորէ ի գործակցութիւն կամաց իւրոց բարեսիրաց խելամտութեամբ գործոց սրբոց` մտանել ի ժառանգութիւն արքայութեանն, որ առ անվախճան կեանսն տանի։ 11 Այս է բարերարութեանն նորա հանդէսք. աննախանձ եւ առատ առ արարածս իւր. զի զամենեսեան կոչէ յիւր փառսն եւ յերանութիւնսն գործակցութեամբ ըստ իւր բարերար կամացն։
    12 Եւ զի արարածոց կամք հաղորդեալ իցեն ընդ նորա բարի կամացն ի ձեռն աւրինացն եդելոց, եւ լիցին աշակերտք բանին կենաց։ 13 Զի նախ նորա միայնոյ ամենակալ զաւրութեանն եւ բարերար կամացն եւ ամենագիւտ սիրոյն գործ երեւեցաւ, զի յոչընչէ արար զերկինս եւ զերկիր եւ որ ի նոսա արարածք իցեն, որ երեւին եւ որ ոչն երեւին։ 14 Երկրորդ լաւութեամբ մտաւորացն եւ բանաւորացն եւ որք ի նոցանէ զգործս մտերմութեան եւ հնազանդութեան եւ սիրոյ ցուցանեն, յայլ պատիւ փոխեսցին յանուն եւ ի փառս հրեշտակաց եւ հրեշտակապետաց, սերովբէից եւ քերովբէից եւ զուարթնոց եւ ամենայն երկնաւոր զաւրացն` որք փառաւորին։ 15 Իսկ երկրաւորացս տուեալ շնորհս առաքելութեան, մարգարէութեան, քահանայութեան, աւետարանութեան. ճշմարիտ վարդապետութեան, մարտիրոսութեան, կուսութեան, սրբութեան, կատարեալ ապաշխարութեան։ 16 Զի երկոքին կողմանքն միոյ բարերար կամացն արբանեակք են եւ աշակերտք, վերին զաւրք եւ մարդիկ։ 17 Զի մի է Աստուած Հայր, յորմէ ամենայնն. եւ մի Տէր Յիսուս Քրիստոս, որով ամենայնքս. եւ մի Սուրբ Հոգի նորոգող. Երրորդութիւն Սուրբ։ 18 Զի Բանիւ Տեառն երկինք եւ երկիր հաստատեցաւ, եւ Հոգւով բերանոյ նորա ամենայն զաւրութիւնք նոցա, որպէս ասացաւ ի մարգարէէն. որ միշտ աւրհնի յարարածոց։
    19 Է զանազանութիւն կարգաց եւ պատուիրանաց յԱստուծոյ ի հրեշտակս եւ ի մարդիկ ըստ իւրաքանչիւրոց յաւժարութեան եւ սիրոյն որ առ Աստուած։ 20 Զի յանուանցն ուսուցանեն մեզ երկնաւորք եւ երկրաւորք կալ ի մտերմութեան եւ ի բարիխորհրդութեան ի բարի գործս. յորդորել եւ զայլս ի բարին եւ ի հաճոյսն ամենազաւր տէրութեանն, եւ խափանումն առնել աղտեղի բարուց շարժմանց։ 21 Զվերինսն խորհել զհրեշտակացն, զի զնոյն փառս եւ զպատիւ առցուք, եւ լինել սպասաւոր բանին կենաց եւ Արարչին կամաց ճշմարիտ քարոզութեամբ. զանմոլար գիտութիւն սփռել ի լսելիս մարդկան, զարթուցանել ի գործ բարեաց, եւ ունել զերասանակս անձնիշխան կամաց ի պահպանութիւն պատուիրանին եւ յիրաւունս Տեառն։ 22 Ով զայս արասցէ, քերովբէի նմանի, եւ զնոյն պատիւ առցէ յարարչէն։ 23 Եւ որ զհակառակասէր եւ զդժնդակ վարս ուղղէ ի հնազանդութիւն եւ ի հեզութիւն եւ յանարատ սրբութիւն, խլելով ի մտաց եւ ի մարմնոց զանիրաւ բոյսս որոման չարութեան, ապիրատութեան, խորամանկութեան, խարդախութեան եւ ամենայն վնասակարաց, եւ ցանկացողս առնէ աստուածային աւրինացն արդարութեան, զսերովբէի զկարգ ունի եւ զպատիւ։
    24 Իսկ որ արթունն կայ ի հանդէս առաքինութեան սուրբ եւ անարատ, եւ ոչ պղերգանայցէ յաւգտակարացն, ի հոգեւորացն կամ ի մարմնականացն, զզուարթնոցն զկարգ ունի, զփառս եւ զերանութիւնս։
    25 Իսկ որ զկորուսեալն գտանէ եւ զգտեալն պահէ, եւ զամբոխեալն բարկութեամբ եւ ամբարտաւանութեամբ` զիջուցանէ ի խաղաղութիւն եւ ի խոնարհութիւն եւ ի հաշտութիւն, նմանեալ լինի Որդւոյն Աստուծոյ եւ ժառանգակից ըստ իւրում բանին. Երանի խաղաղարարաց, զի նոքա որդիք Աստուծոյ կոչեսցինա։
    26 Իսկ որ զաւտարսն ընդանեցուցանէ, եւ զգլորեալսն ի մեղս` կանգնէ, եւ զհիւանդացեալսն անհաւատութեամբ եւ երկմտութեամբ` բժշկէ ուղղափառ հաւատով եւ բարի գործովք, եւ զաղտեղիսն հոգւով եւ մարմնով ախտացեալս սրբէ ստոյգ խոստովանութեամբ ըստ Աւազանին շնորհի, եւ գայ յապաշխարութիւն գործակից լինի Հոգւոյն Սրբոյ, եւ նորին բնակարան, ըստ բանին. Դուք տաճար Աստուծոյ շինեալ իրաւամբք եւ սրբութեամբ. եւ Հոգի Աստուծոյ, ասէ, բնակեալ է ի ձեզա իւրովք աստուածային փառաւքն ի սրբեալսն ։
    27 Իսկ որ զանյոյսսն յուսով նորոգէ ի յոյս կենացն յաւիտենից, եւ զհարթուցեալս եւ զհեռացեալսն հանդարտեցուցանէ եւ զետեղէ երկայնմտութեամբ ի համբերութիւն, եւ գթած խնամովք յանձանձէ, եւ շնորհաւք ողորմութեամբ ուղղէ ի լաւագոյնսն ի լուսաւորութիւն աստուածգիտութեան եւ մաքուր վարուց, ժառանգորդ լինել Քրիստոսի եւ արքայութեան երկնից։ 28 Որ նմանեցաւ նորին մարդասիրութեան ըստ ամենայնի, եւ ի խնամս Սուրբ Երրորդութեանն վայելեսցէ յերանելի կեանսն։ 29 Զի Աստուծոյ երախտեաւքն ի փոքուն հաւատարիմ եղեւ հոգեւոր դարմանաւքն եւ մարմնաւոր. զի Քաղցեայ, ասէ, եւ ետուք ինձ ուտել. ծարաւեցայ, եւ արբուցէք զիսբ եւ որ այլն եւս։ 30 Զի որովհետեւ արարէք միում ի փոքրկանց, ինձ արարէք, ասացգ։ 31 Զի այսպէս են խնամք սիրոյն ի մեզ։
    32 Իսկ որ ծուլանան առ բարի գործսն, եւ արհամարհանաւք արհամարհեն զաւրէնսդիրն, եւ որոշեն զանձինս ի Տեառնէ հպարտութեամբ եւ անհաւատութեամբ, ապստամբեալ ի բանէն կենաց, ամբարտաւանեալ ընդդէմ ներող տէրութեանն ամենակալ զաւրութեանն, եւ լինին յոլովից կորստեան պատճառք, վրիպեալք յաւիտեանցն բարեաց եւ յերանելի յուսոյն, սատանայի են նմանեալ եւ զնոյն պատիժս տայցեն յաւիտենից տանջանացն։ 33 Որք աստէն են գրաւեալք ի ներքոյ ահաւոր սպառնալեաց արդար դատաստանին յաղագս ապախտաւոր եւ անառակ գործոց չարեաց։
    34 Իսկ որ ստահակեն եւ մոլին ի չարիս, եւ նենգելով լինին բանսարկու ի մոլորեցուցանել յուղիղ հաւատոց եւ ի սուրբ վարուց, եւ նախանձին ընդ բարեգործս, եւ լինին խռովարարք եւ բարկացողք եւ պղտորիչ պարզամտաց, զդիւաց զկամս ունին, եւ նոցին լինին ժառանգորդ ի յաւիտենից տանջանսն. եթէ յանմարմնոց իցէ եւ եթէ ի մարմնաւոր հողեղինացս։
    35 Իսկ որ անխտիրն է յաղտեղութիւնս, լկտեալ յանառակութեան եւ վարեալ ի պէսպէս ցանկութիւնս պատիր պատճառաւ, բազմանայ անաւրէնութեամբք ի գողանալ, ի ստել, յերդնուլ, եւ բազմարմատ դժնդակութեամբք պատճառք լինի բազմաց ի կորուստ, այնպիսին զպիղծ եւ զաղտեղի անուն ժառանգէ. հրաժարեալ ի կենդանի լուսոյն եւ ի սրբութեան փառացն ելանէ ի խաւարն արտաքին հրախառն. որ որդն նոցա ոչ վախճանի եւ հուրն ոչ շիջանի, եւ լինի ի տեսիլ ամենայն մարդկանդ։
    36 Իսկ որ անխնայ են ի չարութեան եւ լի են անիրաւութեամբ յերեւելիս եւ յաներեւոյթս, յանառակութիւն եւ յանզգամութիւն, ի հարկանել եւ ի զրկել, ի նեղել, ի սպանանել եւ ի կորուսանել, այնպիսին զանողորմ չարագործացն պատուհաս ընդունի. զի չարք չարաւ կորիցեն։
    37 Իմացա՞ր ըստ իւրաքանչիւրոց խորհրդոց եւ գործոց զհատուցումն արդար Աստուծոյ կշռաւքն։ 38 Զի եդաւ պատուիրան մարդկան` կալ հաստատուն յանարատ սրբութեան, եւ գործել զարժանին եւ զիրաւն, եւ կալ մնալ անշարժ ի լաւագոյնսն, որպէս ասացաւ։ 39 Զի այսպէս կարեն ընդունակ լինել շնորհաց մարգարէութեան, եւ խորհրդակից լինին բարերար կամաց տէրութեանն ճշմարիտ քարոզութեանն, եւ զարթուցանել զամենայն միտս ի քնոյ յակնկալութիւն յուսոյն, սպասել կենդանի աւետեացն խոստացելոց, եւ ժառանգաւոր լինել անքնին փառացն` որ արդարոցն է։
    40 Եւ որք հրաժարեն ի պատիր խաբէութենէ մարմնաւոր վարուցս` լուացեալ զմիտս ի խղճէ չարեաց շնորհաւք ստոյգ զղջմամբ ապաշխարութեամբ արտասուաւք, ատել զչարն եւ սիրել զբարին, խափան լինել մոլար խաբէութեան ուսման, եւ ընձայաբեր լինել ճշմարիտ հաւատով Ամենասուրբ Երրորդութեանն, որք այսմ արժանի լինին, առնուն զանուն առաքելութեան աւետեաց նորոց կտակարանաց, եւ ժառանգաւոր լինին արքայութեանն երկնից։ 41 Եւ որք նախ զառնելն ընձայեցուցանեն ըստ ուղիղ քարոզութեանն. զի որոյ գործք իւր վկայեն քարոզութեանն, ապա եւ լսողացն ընդունելի են առ ի խափանումն սուտ եւ պատիր խաբէութեան մտացն շարժմանց։ 42 Զի որ քրիստոսեանքն են, ասէ առաքեալ, զմարմինս իւրեանց ի խաչ հանին կարեաւք եւ ցանկութեամբք հանդերձա։ 43 Եւ այնպիսիքն են բնակարան Աստուածութեանն, եւ վկայք ճշմարտութեան ամենայն հաւատացելոց։
    44 Իսկ որ միամտութեամբ սրբութեամբ ընդրին սրբեալ զմիտս եւ զմարմինս յամենայն խղճէ չարէ յերեւելեաց եւ յաներեւութից, արժանի Սրբոյ Հոգւոյն կոչմանն` առաքինեալք որպէս զքաջ նահատակս, անարատ սրբութեամբ յանդիմանել զմարմնաւոր բարուցն միշտ զշարժմունս, եւ քակել զկիրս մարմնաւորս եւ շինել զհոգեւորսն, զամբծութիւն եւ զամենայն արդարութիւն փափաքանաւք եւ անմեղկելի ի շահաւոր գիւտս եւ ի փրկութիւն մերձաւորին եւ հեռաւորին։ 45 Զի որք այսպիսի վարուք հանդիսանան, նոքա են արժանի Հոգւոյն Սրբոյ աւծման, եւ քահանայանալ Աստուծոյ եւ ընձայել ժողովուրդ Տեառն նախանձաւորս գործոց բարեաց եւ պաշտաւնեայ Սուրբ Երրորդութեանն ի ձեռն շնորհաց Սուրբ Աւազանին եւ մարմնոյ եւ արեանն Քրիստոսի կցորդ ըստ որդէգրութեանն. եւ ի բաց ընկենուլ զհին մարդն, եւ զգենուլ զնորն որ ըստ պատկերին Աստուծոյ է, արդար եւ սուրբ, մեկնեալ ի չարեաց։ 46 Իսկ որք կամին զանց առնել զանցաւորաւքս, եւ առնուլ զմշտնջենաւորսն ի ժառանգութիւն, ատեսցեն զվարս մարմնաւորս, եւ սիրեսցեն զվարս հոգեւորս, նահատակեալք բազում առաքինութեամբ. զի առցեն զանուն խոստովանողաց եւ վկայից սուրբ մարտիրոսաց, որ երանութեամբ պսակին։
    47 Իսկ որ զգեցեալ են զանարատ սրբութիւն կուսութեան, եւ զմիամտութիւն բարերար կամաց հաճոյիցն, եւ ըստ արդարութեան աւրինացն եւ կրաւնից սուրբ հարցն, նոքա են որ մտանեն յառագաստն լուսոյ եւ վայելեն ի փառս անմահ թագաւորին։ 48 Իսկ որք անկեալ են ի փորձանս մեղաց աղտեղութեան եւ դժնդակութեան ի խաբս սատանայի, եւ յիշեսցեն զբանն կենդանի որ ասէ, Դարձարո՛ւք առ իս ի մեղաց, եւ խոստովան լերուք եւ ապաշխարեցէք. եւ ես դառնամ առ ձեզ յողորմութիւն շնորհաւք ի բժշկել ի փրկել ի կեցուցանելբ, զի զաւրացեալ ի Տեառնէ` յաղթեսցէ սովորական ցանկութեանցն եւ չարին խաբէութեանց` որ ըստ հոգւոյ եւ մարմնոյ է մարտն բռնացեալ։ 49 Եւ հանդիսացեալ յառաքինութեան մրցմունս, յաղթեսցէ եւ յամաւթ արասցէ զիշխանն մեղաց առհաւատչեայ յուսովն եւ աւետաւոր յարութեամբն։ 50 Զի ի ձեռն մարմնոյ եւ արեանն Տեառն ազատեալք լիցուք ի տանջանացն, եւ լիցուք ժառանգորդ արքայութեանն։ 51 Զի Փառք եւ պատիւ եւ խաղաղութիւն, ասէ, որ գործէ զբարի. եւ բարկութիւն եւ նեղութիւն եւ տանջանք, որ գործէ զչարա։ 52 Տեսանե՞ս, յետ այնչափ ընդրութեանցն եւ քննութեանց ոչ դառնայ յողորմութենէ ի խնամել զարարածս իւր. այլ զմոլորեալս դարձուցանէ, զանկեալն յարուցանէ, զգլորեալն կանգնէ, զբեկեալն պատէ, զհիւանդս բժշկէ, զաղտեղեալսն մաքրէ արտասուաւք, զերկմիտսն հաստատէ ի հաւատս, եւ զամենեսեան լուսաւորէ։
    53 Արդ, ո՞վ բաւական է բարեաց Բարերարին գոհութիւն մատուցանել, որ յամենայն կողմանց փոյթ է կեցուցանել զարարածս իւր։ 54 Զսպառնալիսն որպէս հուր վառէ ի վերայ ամբարշտաց եւ մեղաւորաց, անսրբոց եւ պղծոց, զի դարձցին ի չարեաց եւ ապրեսցին ի բարկութենէն որ գալոցն է։ 55 Եւ զաւետիսն որպէս զլոյս ծաւալեցուցանէ. զի զարթուցեալ եւ սթափեալ որպէս ի քնոյ ի բարիսն ժամանեսցեն, եւ զկենդանի բարութիւնս ժառանգեսցեն յարարչէն։ 56 Իսկ որք ոչն դառնան եւ ապաշխարեն, պատրաստեցաւ նոցա տանջանք ի Տեառնէ ըստ իւրաքանչիւրոցն։ 57 Զի որպէս գթած է անունն ի խնամել եւ ողորմած է շնորհացն եւ երկայնամիտ ի ներելն եւ սուրբ առ ի սրբելն եւ լոյս առ ի լուսաւորելն, այսպէս եւ ճշմարիտ անուն է նորա արդար դատաւոր. որ ըստ իւրեանց աւրինացն հատուցանէ ըստ բարեաց գործոց եւ չարեաց։ 58 Արդ, զորոյ զգործն ունի եւ զկամս, եւ զանուն եւ զփառսն ժառանգէ, կամ զանարգանս` ըստ չարեացն զպատիժս յարդար դատաւորէն։ 59 Զի որպէս զերկրաւոր դատաւորս իրաւարարս ասեմք, որ զչարագործս եւ զպիղծս եւ զանիրաւս ի բանդս եւ ի կապանս եւ ի տանջանս եւ ի սատակումն մարմնոյ մատնեն, զի խաղաղութիւն առցէ աշխարհս, եւ ինքն փառաւորեսցի, այսպէս իմանամք եւ զԱստուծոյ դատաստանն։
    60 Եւ մի՛ ոք երկմտիցէ թէ ո՛վ գիտէ զայս` եթէ են պատիժք մեղաւորաց ի մարդասիրէն Աստուծոյ պատրաստեալ։ 61 Ի սոյն յիշեսցէ զսատակումն` որ ի ջուրցն հեղեղէ. ամենայն շունչ կենդանի ապականեալ կորեաւ, բայց ի տապանէն` որ ցուցաւն յԱստուծոյ։ 62 Ապա թէ այսմ անհաւատ լիցիս, երթ ի Սոդոմ եւ ի Գոմոր ընդ հինկ թագաւորացն տունսբ, եւ զանցսն տեսցես զաղետիցն ըստ պատմութեանն, որ տեղեաց Տէր ի Տեառնէ հուր եւ ծծումբ յերկնիցգ, եւ այրեաց զմարդ եւ զանասուն, զթռչունս երկնից եւ զձկունս ծովու, զքար եւ զհող եւ զջուր եւ զանտառս։
    63 Եւ եթէ զայս հեռի համարեսցիս, արդէն իսկ ընդ ժամանակս ժամանակս զսով եւ զսուր եւ զգերութիւն եւ զմահս տարաժամս եւ զմահս անասնոց, այլ եւ զհարուածս եւ զցաւս եւ զհիւանդութիւնս չարաչարս, այլ եւ խռովութիւն հաւր առ որդի, եւ որդւոց անհաւանութիւն, եւ եղբարց եւ սիրելեաց առ միմեանս ատելութիւն, եւ դառն հարուածք եւ մահ. վասն մեղաց զայսոսիկ բացայայտեն աստուածային գիրք մեզ։ 64 Զի գիտութիւն ճշմարտութեան եւ իմաստութեան եւ խնամք արուեստից ըստ բարուց շարժեալ յամենակալ Հաւրէն եւ յարարչէն եւ ի փրկիչ թագաւորէն` մատակարարի յարարածս ամենայն։ 65 Զի նա է աղբիւր կենաց եւ տուիչ բարեաց եւ վարդապետ եւ շինիչ երեւելեաց եւ աներեւութից։ 66 Եւ իմաստք ի մարդիկ ի նմանէ յառաջագային պէսպէս արուեստից եւ հնարագէտից։ 67 Զի նախ ի միտսն գանձին հնարք արուեստիցն, եւ ապա յիշատակք իրացն վարդապետին ի զգայութիւնսն։ 68 Ճշմարիտ տեղեկութեամբ ստացեալ ի շնորհաց տուողին. որպէս եւ Բեսելիէլին եւ նորին ընկերացն առ շինութիւն խորանինա. զի Հոգին Սուրբ ազդէր ի նոսա զազգի ազգի հանգամանս արուեստից։ 69 Զի նախ նոքա եղեն ճարտարագործք արուեստից ի պարգեւաց Հոգւոյն, եւ ապա այլք ի նոցանէ աշակերտեալք մինչեւ ցայսաւր ժամանակի։
    70 Զի որ զդարբնութիւնն ուսեալ կամ զոսկերչութիւնն կամ զայլ արուեստս` ի մտի ունել զհանգամանս իրացն եւ զկահուցն զկազմս, եւ հոգայ միշտ` զի կարասցէ գեղեցկագոյն յաւրինել զէնս կամ զարդս եւ կամ այլ ինչ յաւրինուածս` որ ըստ աշխարհիս է իմացեալ։ 71 Նոյնպէս եւ բժիշկք որ երակաւքն իմանան զցաւս, եւ դեղովքն զառողջութիւն շնորհեն ի շնորհացն Աստուծոյ։ 72 Այլ եւ հանդերձարարք եւ շինողք եւ հողագործք եւ խորտկարարք, եւ որ այլ եւս արուեստք ի պէտս մարդկան բնաւորեցան, ո՞չ ապաքէն յԱստուծոյ շնորհացն ունին զմտառութիւն. որ գովութեան եւ պատուի արժանի են եւ վարձուց, որք առնուն։ 73 Իսկ որք ծուլութեամբ եւ արհամարհանաւք յանցանեն ըստ հնարագիտութեան արուեստիցն, անպիտանս զնոսա առնեն. ապա եւ զուշն ի յիշատակաց արուեստիցն աստանդեցուցանեն ի ծուլութենէն, եւ տգեղութիւն եւ խանգարումն երեւութանայ որպէս անհանճարից. եւ արուեստքն անկանին ի հնարագիտութենէ իմաստից, եւ գործն անարգի եւ անպիտան լինի, եւ արուեստագէտքն անգոսնին եւ ամաւթալից լինին, եւ անկանին ի տոյժս եւ ի տուգանս եւ ի տանջանս` անարգեալք յամենայնէ։
    74 Սոյնպէս եւ կարգ քրիստոնէութեան եւ աստուածպաշտութեան է զգուշալի. զի ամենայն իմաստութեամբ եւ հնարագիտութեամբ ուղղեսցէ զբարսն եւ զզգայարանսն ի լաւագոյնսն վարդապետութեամբ հոգեւոր աւրինացն եւ ըստ հաճոյից բարերար կամաց Արարչին։ 75 Զտիւ եւ զգիշեր ի կամս Տեառն խորհել, եւ յուշ առնել մտացն եւ զգայութեանցն զերկիւղն Աստուծոյ. զի առ ամենայն պէտս բարի գործոց պատրաստ իցեն միտքն խորհել եւ առնել զբարիսն առաջնորդութեամբ վերնատուողին. եւ ի հնարս մտեալ առ ի գրաւել ի յինքն զյիշատակս աստուածգիտութեան։ 76 Յամենայն ժամ ի կամս Տեառն նայել, ի նորա սէրն եւ յերկիւղն կալ միշտ. զի կարող է զանգոյսն ի գոյ ածել, եւ զանարգսն պատուականս առնել, եւ զմեղսն լուծանել ստոյգ խոստովանութեամբ եւ ապաշխարութեամբ, եւ իմաստութեամբ առաջնորդել ըստ արուեստից արդարութեանն։ 77 Հանապազ կալ ի մշակութիւն հաճոյից ամենակալ տէրութեանն անշարժ հաւատով եւ ամբիծ վարուք։ 78 Ակնկալութեամբ յուսոյն կենաց զամենայն անդր գանձել, ուր ոչ ցեց ուտէ եւ ոչ ժանգ ապականէ եւ ոչ գողք ական հատանեն յաստուածային պահպանութենէնբ։
    79 Եւ քաղցր յիշատակաւք սուրբ սիրոյն անքակ կալ ի նմանէ անարատ սրբութեամբ։ 80 Այլ եւ երախտաւոր լինել առ հեռաւորս եւ մերձաւորս, ի նեղութեան եւ յանդորրու կալ միշտ ի ճշմարտութեանն։ 81 Խլել ի մտաց եւ ի զգայութեանց զսուտ եւ զպատիր խաբէութեանց զշարժմունս զեկամուտս նենգաւոր չարին աղտեղի ցանկութեամբ եւ խիստ ամբարտաւանութեամբ։ 82 Եւ զղջմամբ եւ ապաշխարութեամբ լուացեալ զսիրտս ի խղճէ չարեաց, եւ ստացեալ կամս բարիս առ ամենայն մարդ։ 83 Եւ փութալ եւ պահել զպատուիրանսն, եւ ընդ Աստուծոյ սիրոյն կապիլ միշտ. եւ անդ զմիտսն ամբառնալ, եւ զնորա գութն ի մեզ ձգել կենդանի խնամաւք իւրովք։ 84 Եւ ահիւ նորա զգուշանալ, եւ զգաստանալ մտերիմ սիրով եւ հաւատով, եւ արթունս եւ պատրաստ լինել, եւ յամենայն երկրաւորաց ի բաց կալ, որ խափանիչ եւ վրիպիչ է շահաւոր աւգտութեանցն։ 85 Ոչ խաւսել զվնասակարսն զոր չէ արժան. այլ խաւսել զճշմարիտն եւ զաւգտակարն։ 86 Եւ ոչ լսել զլուրն խարդախութեան. այլ որ յատուածայինսն յորդորէ ի Սուրբ Գրոց Աստուծոյ։ 87 Եւ ոչ նայել ուր չէ արժան` ի շռայլս մարմնոյ զբաւսանաց ախտի։ 88 Եւ ազատամիտ լինել յագահութենէ, եւ առատանախանձ բարերար առ ամենեսեան, եւ աւգտակար տկարաց հոգեւորականաց եւ մարմնականաց։ 89 Եւ ոչ է արժան զաղանդսն խուզել, եւ ի նոսա դեգերել ի կորուստն։ 90 Եւ զգուշանալ յամենայն անիրաւութենէ, ի բարկութենէ, ի հարկանելոյ, ի զրկելոյ, ի թշնամանաց, յերդմանէ, ի ստութենէ, յոխակալութենէ, ի չարախաւսութենէ, ի նենգութենէ, ի յանշահ չարէ. զի մի՛ բարկասցի Տէր եւ կորուսցէ` որք այսպիսիս ունիցին վարս։
    91 Իսկ որք ընդդէմ այսոցիկ զառաքինութիւնսն բերիցեն, մեծարանք եւ պատիւք եւ պարգեւք ի Տեառնէ, եւ զերանութիւնսն յաւիտենից ժառանգեսցեն։ 92 Զի զամենայն շարժմունս արուեստիցն որ ի մարդիկ` ի կամացն շարժին ի լաւսն կամ ի վատթարսն, զի իշխանականն ունի զերկաքանչիւրոցն զկամս բարւոյն եւ չարին։ 93 Բազմադիմի են սերմանք բարւոյն ի մարդիկ. զի աներեւելի սիրովն Աստուծոյ երեւելի ցուցցէ զարմտիս բարւոյն։ 94 Եւ առաւելեալ բարեաւք փառաւորեսցի ի պարծանս սրբոցն, եւ վայելեսցէ կենաց աւետեաւքն։ 95 Իսկ դժնդակ վարուց եւ աղտեղի` որ ի սերմանէ չարին որոմն բուսանի, յայտնի է բծիցն` աներեւութիցն յերեւելիս գոլով, ոչ ընկալեալ զսերմն բարւոյն ըստ ընդրութեան աւրինացն. որք զհատուցումն ընկալցին ի Տեառնէ զանշէջ հուրն անմահ որդամբքն. զի ատեցին զբարին եւ սիրեցին զչարն. զի ընդրութիւնք են յԱստուծոյ բարւոյն եւ չարին ըստ իրաւանցն։ 96 Զի որոց կամքն շարժին զգայութեամբքն ի բարի կամ ի չար, զնոյն եւ հատուցումն ընդունիցին։ 97 
    Սիրովն Աստուծոյ սրբութիւն հաստատի. բարեխորհրդութիւն, ուղղահաւատութիւն, բարեգործութիւն, արդարութիւն, ճշմարտութիւն, եղբայրսիրութիւն, հեզութիւն, խոնարհութիւն, հնազանդութիւն, գործասիրութիւն, միամտութիւն, եւ որ այլ եւս են առաքինութիւն շահաւոր աւգտիւք պահպանեալ երեւելեաւք եւ աներեւութիւք։ 98 Զգթութիւն բարի կամաւք սիրել, զողորմութիւն քաղցր շնորհաւք, զերկայնմտութիւն զուարթ յաւժարութեամբ, անձանձրոյթ յաւժարութեամբ յաղաւթս, պահովք պնդեալ։ 99 Զայս սիրել, զայս պահել, յայսոսիկ զփոյթն ունել միշտ, եւ յայսոսիկ բարւոք ցուցանել զհանդէս մտերմութեան սիրոյն` որ առ Հայրն երկնաւոր եւ Որդին Միածին եւ Հոգին Սուրբ համազաւր Տէրութեանն։
    100 Եւ որ սոցա հակառակ է, ատել զդժնդակսն, զչարեացն զցանկութիւնսն եւ զչար խորհրդածութիւնս եւ զչար գործս անաւրէնութեան, զխաբեբայ մոլորութիւն եւ զպիւղծ անառակութիւն, զսուտ պատիր նենգութեան երդմունք, զանհամբոյր բարս անհաւանս, զսրտմտութիւն ի բարկութեան շարժեալ, զստահակութիւնն ի թշնամանս, զանհնազանդութիւն յամառ, զծուլութիւն եւ զմեղկութիւն, զյայրատութիւն եւ զխեղկատակութիւն, զլկտութիւն եւ զանառակութիւն, զոխակալութիւն եւ զնախանձ, զորովայնամոլութիւն եւ զարբեցութիւն, եւ զփառասիրութիւն եւ զամբարհաւաճութիւն հանդերձ ամենայն բծիւք եւ անխնայ չարեաւք եւ անխտիր աղտեղութեամբք, որ անարգանաւք լի է։
    101 Այսոքիկ են դժնդակ վարք եւ վնասակար որոման սերմանք. զի առանձինն բնութեամբ` չարն չար ոչ է, եւ ոչ բարին բարի. այլ ի միտսն ունի բարի եւ չար լինել. զի սիրովն Աստուծոյ սիրել զբարին եւ ատել զչարն` բարի հաստատի. եւ ատել զբարին եւ սիրել զչարն` չար է. նախանձել ընդ բարիսն եւ լինել բարի` բարի է, եւ ընդ չարսն` չար է. եւ նախանձն նոյն է։ 102 Բարւոյն ցանկալ բարի է, եւ չարին չար. եւ ցանկութիւն նոյն է։ 103 Սոյնպէս եւ առ ամենայն բարիս եւ չարիս է իմանալ զնախանձ եւ զցանկութիւն։ 104 Զի Ամենատեառն բարերարի զբարին սերմանեալ ի մարդիկ եւ յիշխանական կամսն թողեալ` որք կամիցին վարել ի բարի եւ ի չար։ 105 Արութեամբն ի հանդէս բարեպաշտութեանն, եւ հեշտութեամբն ի չարն հակամիտէ միշտ։ 106 Եւ կառավար բարուցն բարութեանց աստուածսիրութիւնն է եւ եղբայրսիրութիւնն. զի սէր ոչ խորհի զչար։ 107 Իսկ չարեացն է անաստուածութիւնն եւ անձնասիրութիւնն կառավար. ըստ առաքելոյ բանի աւտարանալն յԱստուծոյ եւ առնել զկամս մարմնոյ եւ զմտաց, եւ լինել որդի բարկութեանա։ 108 Եւ դարձեալ ասէ. Կենդանի եմ ոչ ես, այլ կենդանի է յիս Քրիստոսբ. այսինքն հաճոյքն Քրիստոսի. արդարութիւն, սրբութիւն, ճշմարտութիւն։ 109 Եւ դարձեալ ասէ. Լալով ասեմ զթշնամեաց խաչին Քրիստոսի, եւ զկատարածն կորուստ. որք զերկրաւորս եւեթ խորհին եւ խաւսին եւ առնեն զչար, զլցեալսն ամենայն անիրաւութեամբք եւ դժնդակ չարեաւքգ։ 110 Իսկ ընդդէմ չարեացն զբարիսն գործել` պսակաց եւ փառաց եւ պատուի արժանի է ընդ սուրբս։
    111 Իսկ որ զԱստուած սիրել ասէ` եւ ատէ զեղբարս, այնպէս է, որ գտանէ եւ կորուսանէ, եւ որ լնու եւ հեղու. զի յամենայն ժամ զբարեաց զհետ երթիցուք, եւ ընդդէմ կացցուք չարեացն մարտից։ 112 Որ առիթ լինի չարին, զփոխարէնս չարեաց առցէ. նոյնպէս եւ բարեացն առիթ` բարի ընդունի յամենակալ Տեառնէն եւ ժառանգէ զերանութիւնս։ 113 Զի խափանիչք բարւոյ եւ չարասէրք` յանշէջ հուր գեհենին ընդ դեւս պարտաւորեալ տանջին։ 114 Եւ յերկուցունց վերայ աստէն իսկ անսուտ բանն Քրիստոսի զդատավճիռն առնէ. Երթիցեն արդարքն ի կեանսն յաւիտենից, եւ մեղաւորքն ի տանջանսն յաւիտենից, զոր պատրաստեալ է սատանայի եւ հրեշտակացն նորադ։ 115 Զի ասացեալ է վասն Նեռինն Մարդն անաւրէնութեան, որդին կորստեան հակառակորդն, որ հոգւով բերանոյ իւրոյ սատակէ զչարն` Քրիստոսե։ 116 Նոյն պատիժք որ զնոյնս առնեն, զդժնդակ վարս եւ զզազիր գործս։ 117 Զորս սպանանել հրամայէ Քարոզն` զմեղացն անդամս, զցանկութիւնս չարեաց ամենայնի, որպէս ասէ. որ է մեղաց մարդ եւ կորստեան որդի եւ ժառանգ յաւիտենից տանջանացն։ 118 Իսկ ստացեալ զվարս սուրբս եւ զանարատս ըստ պատուիրանին Աստուծոյ, մարդ կոչի արդար եւ սուրբ եւ ճշմարիտ ամենայն առաքինութեամբք կատարեալ ի Քրիստոս, ժառանգաւոր լինել երկնից արքայութեանն եւ անանց բարեացն։
    119 Արդ, զայսպիսի խրատ միշտ ի մտի ունել եւ չթողուլ ի մտաց. որպէս անդեղեայ, որ զցաւս ոգւոց եւ մարմնոց բժշկէ, եւ առողջութիւն շնորհէ, հակառակացն` որք վնասեն զերեւելիս եւ զաներեւոյթս յուղղութենէն։ 120 Արդ, զգոյշ լեր այսոցիկ յուսուցանել, ի լսել եւ ի յառնել միշտ զխրատս կենաց, որ մաշիչ է ամբարշտութեան եւ անաւրէնութեան եւ աղտեղութեան մարդկան. եւ կանգնէ զգլորեալսն ի մեղս, եւ զարդա՛րսն պահէ միշտ։ 121 Զի որ պտուղ իւր ի ժամու տայ, եղեւ նա որպէս ծառ, որ տնկեալ է ի գնացս ջուրց` ի հոգեւոր խրատս. եւ զամենայն ինչ զոր առնէ, աջողեսցի նմա, ասէա։ 122 Եւ լսիցէ ի Քրիստոսէ. ծառայ բարի եւ հաւատարիմ, որովհետեւ ի սակաւուդ հաւատարիմ եղեր, մուտ յուրախութիւն Տեառն քո, որ պատրաստեցաւ քեզ ըստ վաստակոց քոց։ 123 Որ ունի ականջս լսելոյ, լուիցէ հոգեւոր խրատուցս շնորհաւքն Աստուծոյ ի Քրիստոս Յիսուս ի Տէր մեր. որում փառք յաւիտեանս. ամէն։
Զ
ՅԱՆԴԻՄԱՆՈՒԹԻՒՆՔ ԾԱԾԿՈՒԹԻՑ ԻՐԱՑ, ՈՐ ԶԱՆԵՐԵՒՈՅԹՍՆ ՅԵՐԵՒԵԼԻՍ ԱԾԷ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ
    1 Զի ոչ է Հայր ծնեալ ուստեք, այլ Որդի ծնեալ ի Հաւրէ եւ ոչ արարեալ. եւ ոչ Հոգին Սուրբ ստացեալ, այլ բղխեալ։ 2 Մշտնջենաւորք, միաբան իսկութեամբք ընդ Հաւր եւ առ Հաւր եւ ի Հաւրէ։ 3 Որպէս բոց եւ ջերմութիւն ի հուր. որպէս լոյս եւ տապ յարեգակն. որպէս ջուր եւ բղխումն յաղբիւրէ. որպէս բան եւ հոգի ի մտաց։ 4 Շարժեալ առանձնաւորութիւնքն, այլ միաբանութիւն մի է բնութեանն, եւ ոչ եկամուտ յանձնաւորութիւնսն միշտ։
    5 Այս առակք ճշմարիտ Երրորդութեանն։ 6 Իսկութիւն անսկիզբն, կեանքն կեցուցիչ, ամենագիւտ սէր եւ ամենակալ զաւրութիւն, Հայր եւ Որդի եւ Հոգի Սուրբ։ 7 Երեք անձինք եւ մի բնութիւն եւ կամք. Արարիչն եւ Բարերարն եւ Հաստիչն։ 8 Աստուած էր եւ է. էր անսկիզբն յիւրում փառսն, եւ մշտնջենաւոր անվախճան առ խնամս արարածոց։ 9 Եւ ճշմարտութիւնն էր եւ է. էր յիւրում անփոփոխմանն, եւ է հաստատութիւն արարածոց։ 10 Անվրէպ ամենաշահ գիտութիւնն էր, եւ է յիւրում անբաւութեանն եւ առ լուսաւորութիւն արարածոց։ 11 Անհաս իմաստութեանն իրաւունք էր, եւ է յիւրում անճառելի նախախնամութեանն յարարածս ամենայն։ 12 Կենդանարար ամենագիւտ ամենաշահ խրատիւք յանփոփոխ հաւատարմութեան իւրոյ էութեանն էր, եւ է յաւէժ փրկական շնորհաւքն յազգս մարդկան առ մերձաւորութիւն հաղորդութեան կենդանական սիրովն։ 13 Ամենակարող զաւրութիւնն էր յիւրում գոյութեանն, եւ է առ ի զաւրացուցանել զանզաւրս ի մարտս հոգեւոր պատերազմիս յերեւելիս եւ աներեւոյթս լիեալ։ 14 Կենդանի երանութիւն սիրոյն Աստուծոյ էր, եւ է բորբոքմամբ բարեաց ի խնամել եւ ի պահել զարդարս. եւ ի զղջումն ածել զմեղաւորս։ 15 Լուսաւորեալ եւ փառաւորեալ սրբութիւնքն էր, եւ է ի պայծառացուցանել ի փառաւորել ի նորոգել զարարածս բազմանշոյլ շնորհաւք եւ լուսաւոր աւազանաւն։ 16 Գթութեանցն խնամքն էր, եւ է անպատում բարերարութեամբ առ խնամածութիւն արարածոց երեւելի եւ աներեւոյթ. զի հասցեն ի նաւահանգիստն բարեաց, աւետեացն խոստացելոց երկնաւոր կոչմանն, որ լին է կենդանի երանութեամբ ի կեանս։ 17 Ողորմութեան շնորհքն էր, եւ է իւր անպատում բարութեամբք եւ ամենառատ պարգեւաւք ի տալ եւ ի ցուցանել զարդիւնս մարդասիրութեանն եւ զկոչումն ընծայութեան յորդէգրութեանն շնորհս։ 18 Երկայնամիտ եւ ներող էր, եւ է քաղցրութեամբ եւ բարերար կամաւք անյիշաչար երեւեալ, եւ ոչ աստէն զամենեսեան պատժէ. զի դարձեալ ի մեղաց` կեցցեն։ 19 Ամենասուրբ Երրորդութեանն բարերարութիւնքն դարմանաւք իւրովք էր եւ առ արարածս իւր, եւ է յանպակաս լիութեան, որ ոչ պակասի, ոչ կշռի եւ ոչ պարփակի երեւելեաւք եւ աներեւութիւք առ ողոքանս եւ խոշտանկանս ըստ հնարագէտ մատակարարութեանն։ 20 Զի զշահաւորն եւ զաւգտակարն ստասցին արարածք իւր. եւ զեկամուտն ի բանաւորս եւ ի մտաւորս ածցէ ի լաւագոյնս ամենիմաստ էութեանն իւրոյ եւ ի ժառանգութիւն կենացն, քաջաւէտք առաքինութեամբք պսակեալ յարքայութեանն երկնից։
    21 Այսպիսի յուսով հաւանել եւ հնազանդել` որոց աշակերտ եղեւ աստուածային վարդապետութեանն, որ բարին է եւ հաճոյն եւ կատարեալն. զի մշտնջենաւոր եւ անեղծ կենացն հասցէ, որ էն եւ է եւ կայ յանբաւութեանն իւրում. եւ բարւոք բարերարութեամբն իւրով խնամէ զարարածս ամենայն. որ աննուազն է եւ անբաւ եւ անսահման. որ ի վեր է քան զարարածս ամենայն անքննին մեծութեամբք եւ փառաւք. որ կենաց եւ փառաց եւ լուսոյ է տուող ամենաշահ կենարար երանութեամբքն։ 22 Ինքն յինքենէ բաւական առ ամենեսեան. որ արդարացուցանէ եւ լուսաւորէ եւ փառաւոր առնէ։ 23 Որ է Հայր միածնի Որդւոյ եւ բղխումն Հոգւոյն Սրբոյ։ 24 Եւ նոցա բարերար կամաւքն եւ ամենաշահ սիրովն ժառանգաւորս առնէ զմարդիկ անմարմնոցն դասուց եւ արքայութեանն երկնից եւ անսպառ բարեացն։
    25 Իսկ պատիր խաբէութիւն ստութեանն բանսարկութեան, ուստի կորուստ ոչ էր ի սկզբանն` մինչ ոչ էր մոլորութեանն յառաջագայիլ եւ վրիպեցուցանել ի չարն։ 26 Եւ այժմ ոչ զաւրէ ատելեացն զչար, որ լսէ աւետաւոր քարոզութեանն եւ հաւատայ, եւ վերստին ծնանի ի ջրոյ եւ ի Հոգւոյ, եւ այլ ոչ եւս դառնայ յապականութիւն եւ յապաշխարելոյ պէտս։ 27 Մահ ոչ էր, մինչ մեղք ոչ էին. եւ այժմ լուծեալ է լուսաւոր Քրիստոսի յարութեամբն, եւ անարգի ի սրբոցն Աստուծոյ։ 28 Ամենապատիր խաբէութիւն եւ խորամանկ կեղծաւորութիւն եւ ամբարտաւանութիւն ոչ էր նախկին, մինչ ոչ էր բանսարկեալ սատանայի. եւ այժմ տկար է եւ ոչ է յերեւել ճշմարտութեանս։ 29 Անհաւատութիւն եւ ցանկութիւն չարեաց ոչ էր ի սկզբանն, մինչ ոչ էր հակառակասէր աստուածամարտն ի վայր կործանեալ. եւ այժմ ոչ է յերեւել հաւատոցն եւ աւրինացն ընդրութեան եւ աստուածսիրութեանն ցուցումն։ 30 Անհնազանդութիւն եւ ստահակութիւն ոչ էր նախ, մինչ ոչ էր անհաւանեալ Աստուծոյ սատանայ եւ մարդն. եւ այժմ ոչ է ի հնազանդել Քրիստոսի մերովս, եւ ուղղել զմեզ ի նոյնս։ 31 Խաբէութիւն եւ նենգութիւն ոչ էր նախ, մինչ ոչ էր խորամանգեալ չարն. եւ այժմ ոչ է ի Քրիստոսի ճշմարտեալ։ 32 Նախանձ եւ քէն ոչ էր, մինչ ոչ էր մախացեալ չարն եւ ի քէնս մտեալ. եւ այժմ ոչ է ըստ Քրիստոսի քաղցր եւ աննախանձ կամացն ի մեզ շնորհացն։ 33 Ատելութիւն եւ բարկութիւն ոչ էր, մինչ ոչ էր ի չարէն եւ ի մէնջ լիեալ. եւ այժմ ոչ է ըստ բազում սիրոյն հեզոյն եւ մարդասիրի փրկչին։ 34 Ամբարտաւանութիւն եւ անձնասիրութիւն ոչ էր, յորժամ ոչ էր հպարտացեալ չարն եւ պարտաւորեալ զմեզ. եւ այժմ ոչ է յերեւել խոնարհին եւ զմեզ սիրողին, յասելն, Ուսարուք յինէն, զի հեզ եմ եւ խոնարհ սրտիւ. եւ գտջիք հանգիստա։ 35 Ցասումն եւ թշնամանք ոչ էր նախ. եւ այժմ ոչ է, յորժամ գութք ողորմութեան շարժի ի խնամս։ 36 Անյագութիւն որովայնամոլութեան եւ ագահութեան ոչ էր. եւ այժմ ոչ է պարկեշտից սրբոց եւ արհամարհողաց զերկրաւորս։ 37 Անժոյժ աղտեղութիւնք ոչ էին, մինչ ոչ էր մաքրութեանն լուծեալ. իսկ յորժամ ծագեցին սրբութիւնք սրբութեանց աստուածային շնորհացն, լուծաւ գարշութիւն ախտի։
    38 Եւ ամենայն մեղք եւ անխնայ չարութիւնք երեւելիք եւ աներեւոյթք ոչ էին գործակցաւն իւրեանց սատանայիւ ի սկզբանց անտի. այսոքիկ յետոյ ի ներքս մտին ի հակառակորդէն` որ ի նոցայն զմեզ ընկեաց. եւ այժմ ոչ է յորժամ կենարար գառնն նուիրեցաւ պատարագ ի վերայ խաչին վասն քաւութեան մեղաց եւ հաշտութեան Հաւր ընդ արարածս. եւ վերստին ծննդեամբ աւազանին եւ փրկական խորհրդովն, որ կենագործեաց զհաւատացեալսս ի Սուրբ Երրորդութիւնն։ 39 Եւ զամբարիշտս, զհպարտս եւ զամբարտաւանս կործանեաց, եւ բարձրացոյց զխոնարհս առհաւատչեայ յուսովն։ 40 Եւ լուծաւ եկամուտ մեղքն, եւ այն` որ զիշխանութիւն մահուն ունէր, այսինքն է սատանայ։ 41 Զի կեցուսցէ զմբռնեալսն ի նմանէ ի նորա կամսն` երեւելի շնորհաւք եւ մարդասիրութեամբն իւրով։
    42 Յորոց բազումք երեւեցան ընդիրք ի սկզբանէ վկայք կենսաբեր գալստեանն, որ նորոգելոցն է ի յԱբելէ արդարոյ. զի զանուն արդար յանարատ վարուցն ստացաւ։ 43 Որպէս Ենովս յուսովն, եւ Ենովք հաճոյից Աստուծոյ եւ փոխելովն, եւ Նոյ կատարեալ արդարութեամբն եւ Աբրահամ հաւատովն, եւ Իսահակ աւետեացն Որդւոյն Աստուծոյ, եւ Իսրայէլ տեսող մարտի առաքինութեանն, եւ Յովսէփ պարկեշտութեամբն, եւ Մովսէս աւրէնսդրութեամբն, եւ Դաւիթ ուղիղ եւ հեզ թագաւորութեամբն։ 44 Նա եւ ամենայն սուրբ մարգարէքն եւ մակաբայեցիքն եւ երեք մանկունքն ի հնոցին մինչեւ ցՅովհաննէս` որ ճրագն էր արեգականն արդարութեան, որ լուսաւորէ զամենայն մարդ եկեալ յաշխարհ լուսով աստուածգիտութեամբ եւ իմաստութեամբ եւ արդարութեամբ` Քրիստոս փրկիչն, որ եկն յաշխարհ փրկել զմեղաւորս, եւ լուսաւորեաց զհաւատացելոց զսիրտս բարերար կամաւք Արարչին մերոյ, պտղաբեր լինել ըստ արդարութեան աւրինացն եւ իրաւանցն եւ հաճոյից տէրութեանն ամենակալի։ 45 Եւ արքայութեանն յուսովն անարատ վարուք ընթանալ ի կէտ վերին կոչմանն. եւ լիցուք կատարեալք, որպէս եւ Հայրն մեր երկնաւոր կատարեալ էբ։
    46 Որ խնամաւք բարերարութեանն իւրոյ լնու զամենայն արարածս, եւ յորդորէ զամենայն միտս ի գործակցութիւն բարերար կամացն։ 47 Որ յերկնից յերկիր խաւսէր զբարերարութիւն` զդարձ ապաշխարութեան մեղաւորաց. խոստովանելով զյանցանսն, եւ զղջանալով վասն որոց գործեցին, եւ պտուղս արժանի ապաշխարութեան առնել. որ զզաւրս հրեշտակացն ուրախացուցանէ ըստ բանին Տեառնգ։ 48 Զի եթէ վասն միոյ մեղաւորի որ դառնայ յապաշխարութիւն, ուրախութիւն է հրեշտակաց ի յերկինս, զի՞նչ պարտ է վասն արդարոցն ասել, առաքելոց եւ մարգարէից եւ մարտիրոսաց եւ վարդապետաց եւ ճգնաւոր կուսանաց եւ պարկեշտ ամուսնացելոց. որ ոչ ունին զաղտեղի շարժմունս եւ զվնասակարս ոգւոց, եւ զամբարտաւանութիւն եւ զբարկութիւն, զատելութիւն եւ զնախանձ եւ զորովայնամոլութիւն. եւ մշակել ի ջանս բարեպաշտութեան եւ խլել ի միջոյ զչար սովորութիւնն յորդորմամբ սուրբ սիրովն որ սիրեացն զմեզ։
    49 Զի սատանայութիւն ոչ էր, մինչ ոչ էր հակառակեալ չարն բարւոյն։ 50 Զի յետ վեց աւուր` մինչ ոչ էր ստացեալ զամբարշտութեան զմիտս, վկայի ի Տեառնէ` թէ զամենայն զոր արար Աստուած, բարի են յոյժա. զի թէ ի բնէ չար էր, ոչ զբարւոյ վկայէր Աստուածն ամենակալ։ 51 Եւ յԱւետարանսն ի Տեառնէ առ աշակերտսն ասի. Ո՞չ ես ընտրեցի զձեզ երկոտասանս. եւ մինդ ի ձէնջ սատանայ էբ։ 52 Զի ոչ զրպարտեաց զնա արդար դատաւորն նախ, մինչեւ եղեւ երեւոյթ չարին եւ չար կամաց շարժեալ ի չար անդր. եւ ապա զսատանայ անուն առնու եւ քակի ի սուրբ պաշտամանէն, եւ ի կենդանարար սիրոյն որոշի, եւ անյոյս լիեալ` ի մահ զինքն ձգէ, որպէս դեւքն ի ծովակն խոզիւքն, որք ասէին Զի՞ կայ մեր եւ քո, Որդի Աստուծոյ. յառաջ քան զժամանակն եկիր կորուսանել զմեզ, սուրբդ Աստուծոյգ։ 53 Գիտեն եւ նոքա զժամանակս դատաստանին իւրեանց եւ մեր, եւ ըստ արժանեաց զհատուցումնն անաւրինաց եւ անհնազանդից, անսրբոց եւ պղծոց։ 54 Զի սատանայ ոչ էր, մինչ ոչ էր ամբարշտեալ. եւ այժմ անզաւր է ըստ ասելոյն Տեառն` թէ Իշխան աշխարհիս այսորիկ դատապարտեալ է, եւ ընկեսցի արտաքսդ։ 55 Զի խաւար ոչ էր եւ ոչ է. զի ստուէր է տարերց եւ ոչ բնութիւն ինչ։ 56 Զի ածուղ սեաւ է քան զստուէր եւ որ այլ ինչ սեւութիւնք իցեն. եւ ի ծագել արեգական եւ լուսաւորաց նոյնպէս կան սեւութիւնքն։ 57 Բայց ստուեր որ է խաւար, ի գալ լուսոյն լուծանի եւ ոչ եւս կայ ընդդէմ։ 58 Եւ մահ ոչ էր, մինչ ոչ էր պարտական լիեալ մեղաւք. եւ այժմ ոչ է ի յայտնել կենաց եւ յարութեանն որ ի մեռելոց. եւ երկոքին հրաժեշտ առին մահ եւ խաւար ի ծագել լուսոյ եւ ի գալ կենացն։
    59 Եւ այս ամենայն յաւրինուածք իրաց եւ աւրինաց ի Տեառնէ են։ 60 Եւ յաղագս այսորիկ որ քաջքն եւ պիտանիքն իցեն, պսակին ըստ լաւութեան առաքինութեանն, եւ թագ ի գլուխ մտցեն ի հանգիստն լուսոյ եւ կենացն յաւիտենից։ 61 Եւ որ վատքն իցեն եւ ծոյլք արհամարհոտք Աստուծոյ պատուիրանին, ընկալցին զպատուհասիցն պատիժս յանշէջ հուր գեհենին` որ կազմեցաւ նոցա։ 62 Զի առանց եպերանաց է արդար դատաւորին իրաւունք, որ առաջի ճշմարտութեանն փակեալ կան երկոքին կողմանքն լաւացն եւ վատթարացն, որ փառացն է յոյս` եւ որ թշուառութեանն եւ տանջանացն ակնկալութիւն։ 63 Եւ երկաքանչիւրովքն խրատէ. բարեաւն յորդորէ եւ ահիւն զկծեցուցանէ, զի մի՛ ոք զրկեսցի յաւիտեանցն խոստացելոց։ 64 Զի զերկոսին կողմանսն սիրովն խնամէ. զքաջսն` զի մի՛ յերկուասցին ի յուսոյն կենաց, եւ զվատսն` զի ահիւ Տեառն ժամանեսցեն ապաշխարութեամբ յանկարաւտ լիութիւն շնորհացն ընդ այնոսիկ` որ պարծանաւք ի փառսն վայելեն։ 65 Զի երեւեսցին շնորհքն Տեառն ի վերայ սիրողացն, որք ծառայեցին Տեառն ահիւ եւ սիրով. զի ընկալեալք ի Տեառնէ ընդ մեծարեալսն եւ ընդ փառաւորեալսն, որդէգրութեանն արժանաւորեալք, յանսպառ բարիսն Քրիստոսի վայելեսցեն ընդ ամենայն սուրբս։ 66 Զի ամենակալ Ամենասուրբ Երրորդութեանն բարերարութիւնն խնամէ զարարածս ամենագիւտ սիրովն իւրով եւ ամենաշահ երախտեաւքն իւրովք եւ անփոփոխ ճշմարտութեամբն` որ յերեւելիս եւ որ յաներեւոյթս ուղղէ, եւ ոչ թողու քայքայել որ ի մեզ բարին մատակարարի ի մշտնջենաւորսն։ 67 Զի անեղծ է եւ անապական. ոչ ինքն փոփոխի, այլ զայլսն փոփոխէ ի լաւսն. եւ զկենդանութիւն ստեղծուածոց զարմանալի յաւրինուածովք իւրովք` եւ զչգոյն ի գոյ երեւելի ածէ, եւ զանարգսն առնէ պատուականս իւրովք յարգանաւք եւ հանդիսիւք լաւութեամբն ի գործ անդր. եւ զանյարմարսն յարմարէ պէսպէս յաւրինուածովք ի բարիսն. եւ զվրիպեալսն յերկմտութիւն` փոխէ ի հաւատարմութիւն իւր. եւ զստութիւն եւ զերդմնահարութիւն զմենքենայս չարին ածէ ի ստուգութիւն։
    68 Ատեան կազմեաց աստուածային խրատուց Սուրբ Գրովք ի լուսաւորութիւն ամենայն անձին. հնարագիտութեամբ կենդանարար եւ կատարեալ իմաստիւք բարւոյ մասինն հաղորդել։ 69 Եւ զեկամուտ քաղն չար կամացն եւ չար խորհրդոցն եւ չար գործոյն խլել խոստովանութեամբ։ 70 Եւ զխոպանացեալ միտսն ի ծուլութիւն եւ յարհամարհանս` ուղղել եւ ի գործ ածել բարւոյ եւ զգուշանալ եւ զգաստանալ։ 71 Եւ զկամակորութիւն մտացն եւ մարմնոցն ածել ի հնազանդութիւն հոգեւոր կարգաց եւ կրաւնից. խլել եւ ի միջոյ ի բաց բառնալ զչար սովորութիւն ահիւ եւ սիրով։ 72 Եւ զամենայն շարժմունսն յաստուածայինսն բերելով, եւ ի շահ եղբարց մեծաւ ճգամբք եւ վաստակաւք մշակել յառաքինութիւնս. եւ ցուցանել զհանդէս մտերմութեան ի կանուխս եւ անագանս, որպէս զի երեւեսցի պտուղ բարի։ 73 Որպէս լոյս ոչ փոխի ի խաւար` այլ զխաւարն լուսաւորէ, եւ ոչ կեանք ի մահ` այլ զմահացեալսն կենագործէ ի Տէր, այսպէս զանարգսն թողուլ եւ զլաւն մեծարել շնորհաւք ամենակալին, երեւեալք որպէս լուսաւորք յաշխարհի` զբանն կենաց ունելով յանձինս եւ յառաջնորդութիւն բազմաց` եւ կեալ անբիծ։
    74 Ի հանդէս բարեպաշտութեանն ցուցանել զայս եւս ժամանակս ըստ արդարութեան կարգացն, անարատ սուրբ եւ ճշմարիտ վարս ստացեալ գործակցութեամբ բարերար կամաւք Արարչին։ 75 Մտերիմ եւ քաջասիրտ հաւատով զանարժան իրս հալածել եւ արժանաւոր աւգտիւք զշահսն ժողովել, ուստի անուն քաջութեան եւ պարծանաց յերկրի թողուլ. եւ յերկինս ամբարէ զյաւիտենականն` ուր փառք եւ անսպառ բարիքն պատրաստեալ կան յուսացելոցն։
    76 Որք զաստիսս արհամարհեցին, կենդանարար սիրովն եւ անճառ երանութեամբքն յուսով որ ի Տէր` եւ վայելուչ ազատութեամբն թագաւորեալք ի փառս բարձրելոյն, եւ առ բեկումն թշնամւոյն եւ ի բարձրանալ ընդրելոցն։ 77 Որք հաւատով պարտեցին աստէն զհանապազորդ թշնամին, եւ անդ զուարճացեալ բերկրին անանց ուրախութեամբքն եւ անճառ բարութեամբք որ են ի Հայր եւ յՈրդին եւ ի Հոգին Սուրբ։ 78 Ուստի մերժեալ են տրտմականք ամենայն, եւ բղխեալ են պէսպէս բարիքն` որ կան եւ մնան ի վայելումն կենացն անվախճանից ամենայն սրբոց Աստուծոյ ըստ երանութեան սիրոյն սրբոյ, ի կոչումն հրաւիրանաց ուրախութեան հարսանեացն։ 79 Որք ըստ կամաց երկնաւոր Հաւրն պատրաստեցին զանձինս, որք եւ պսակին լուսաւոր պսակաւք ի գովեստ փառացն Աստուծոյ յանվախճան խնդութիւնսն։ 80 Աստ առեալ զառհաւատչեայ յուսոյն կենաց, եւ անդ կարգեալք ընդ երախտաւորսն ի ժառանգութիւն արքայութեանն երկնից։ 81 Աստ ազատեալք յամաւթոյ անարգանաց, եւ անդ ի վշտաց սպառնալեաց արդար դատաստանին ի պատուհասիցն տուժից եւ տուգանաց դառն տանջանացն։ 82 Եւ գգուեալ արդար անուամբ սուրբ եւ ճշմարիտ պարգեւաւքն մեծացեալ, եւ յարգանաւք եւ պատուով փառաւորեալ պարծանաւքն, եւ այնպէս զերծեալք ի սպառնալեաց գեհենին եւ տանջանացն. հաւատացեալ ի բանն` որ ի վերայ ամբարշտաց եւ մեղաւորաց ասացաւ ի Տեառնէ. Երթայք, ասէ, անիծեալք յանշէջ հուրն յաւիտենից, ուր լալ աչաց է եւ կրճել ատամանց. որ պատրաստեալ է սատանայի եւ արբանեկացն նորաա։ 83 Եւ առ հաւատարիմսն ասէ. Եկա՛յք, աւրհնեալք Հա՛ւր իմոյ, յարքայութիւնս, որով ի սակաւուդ հաւատարիմ եղէք, ի վերայ բազմին կացուցից զձեզ. մտէ՛ք յուրախութիւն Տեառնբ` ի մշտնջենաւոր կեանսն ընդ սուրբ հրեշտակս առ Թագաւորն փառաց, որ ասացն. Ուր եսն եմ, անդ եւ պաշտաւնեայն իմ եղիցիգ։ 84 Որ կենդանի ուրախութեամբն ուրախ առնէ զսիրելիս իւր ըստ իւրաքանչիւր վաստակոց։
    85 Զի իւրեանց ճգամբք մեծացան ի Տեառնէ յանպատում յանքննին յամենագիւտ սիրոյն ժառանգութին, յանմահ եւ յանհամեմատ յաննման եւ յանկշիռ լուսոյն ժառանգութիւն. զարթուցեալք յերկրաւոր իրաց եւ ի զբաւսանաց մարմնաւորաց. զմտաւ ածել զհնարս զամենագիւտս զգուշութեամբ եւ զգաստութեամբ, որ ի յերկրի. զտիւ եւ զգիշեր անհատ խնդրովք ընդ Տեառն զարմանալի լուսաւոր գեղն պշնուլ ջերմեռանդն սիրով եւ յիշատակաւք խոստացեալ որդէգրութեանն. անձկաւ ի նորա բարիսն փափաքել, եւ գրաւել եւս ընդ իւր զկամս շարժմանց մարմնոյն։ 86 Հիւթ առեալ ի Տեառն սուրբ աւգնականութենէն` զի անարատ կայցեն. արտաքոյ լինել քան զամենայն ծուփս մարմնաւորս, եւ ներքոյ վարագուրին մնալ սուրբ եւ անարատ ի հոգեւոր աւրինացն պահպանութիւն, ամրացեալ եւ զգուշացեալ ի կամս Տեառն։ 87 Եւ սուրբ զգաստութեամբ զարթուցեալ ի վերին կոչմանն աւետիս, առնուլ զգրաւական սիրոյն զմխիթարութիւն անարգել սուրբ շարժմամբք։ 88 Եւ բորբոքմամբ սիրոյն յորդեալք ի կեանս անուշակս կենդանարար բանին, հաղորդութեամբ սուրբ խորհրդոյն, յիշատակաւք անճառիցն, նայել ընդ գեղ խոստացելոց աւետեացն։ 89 Որպէս զմեղուացն է իմանալ. որ ի ծաղկանցն զկարեւորսն ի մեղուոցն բերեն, եւ նոքաւք գործեն զքաղցրութիւն զանուշացուցիչ ամենայն դաժան եւ դառն ճաշակաց։ 90 Այսպէս եւ ի կենարար խրատսն ժրացեալք, եւ յայնցանէ ընկալեալք զաւգտակարսն իմաստութեամբ, առաջնորդեալ յամենայն բարեգործութիւնս առ ի պատրաստութիւն հաւատոց եւ ճշմարիտ սուրբ վարուց. քաղցր յուսովն ընթանալ զանմոլար ճանապարհն` որ տանի ի կեանսն յաւիտենից, եւ հասանել յաւթեւանս կենացն ի դուռն փրկութեան։ 91 Մեծաւ ցանկութեամբ եւ սաստիկ ծարաւով ճաշակել զանուշակս քաղցրութեանն զԲարերարին զխնամսն, եւ ի նոսին վայելել միշտ զանճառսն մտաւոր իմաստութեամբն ի Քրիստոս, սուրբ խանդաղատանաւք ի նորոգութիւն մերձեցեալ։ 92 Ընկալեալ զառհաւատչեայ կեանսն, եւ ի նոսին կալ մնալ անկարաւտ յերանութիւնսն անսպառ միշտ յանճառսն եւ յանբաւսն լիեալ. անձանձրոյթ զուարթութեամբ յափշութենէ աշխարհիս զբաւսանաց, որ շարժէ զմիտսն ի մոլարսն, եւ զմարմինսն ի հարուածս ցանկութեան. որ ամաւթոյ եւ անարգանաց արժանի է ի պատիժս։
    93 Այլ պարտ է ի յերկրի ուշ ունել եւ զվերինսն խորհել պատրաստութեամբ հաճոյիցն Աստուծոյ։ 94 Ի վեր ունել զմիտսն առ այն` որ ի վեր քան զվերինս եւ զներքինս է. որ պատճառք է մեր կենացս եւ փրկութեան. որ գործակիցս արար զմեզ իւր բարերար կամացն առ ի գիւտ կորուսելոցն եւ առ ի պահպանութիւն լաւացն։ 95 Եւ առաջնորդել ի բարիսն, եւ մերձաւորս առնել զհեռաւորս, եւ ընդանեցուցանել զաւտարս. խնամաւք մարդասիրութեամբ հովուել ամենեցուն ի փրկութիւն եւ ի կեանս հեռաւորաց եւ մերձաւորաց։ 96 Պատրաստ ունել զկամսն առ ի սպասաւորութիւն եղբարց առ ամենայն պէտս բարւոյ։ 97 Մերկանալ զցանկութիւնս չարին եւ զամենայն վնասակար խարդախութիւնս։ 98 Սուրբ սրտիւ եւ անբիծ վարուք եւ ուղիղ հաւատով ըստ ամենայնի յառաջանալ ի Տէր, եւ սիրել զնա ի բոլոր սրտէ, եւ անքակ կալ ի ծառայութիւն նորա սուրբ. եւ ի նորա քարոզութենէն լուսաւորել զամենայն զգայարանս, որպէս երկիր յարեգական ճառագայթից։ 99 Սոյնպէս եւ յիշատակք նորա փակեալ եւ ամրացեալ ի խնամակալ սիրոյն եւ նորա ուսմանն կցորդ լինել սրբոց ի լաւ անդր յորդորելով։ 100 Աւգնական ունելով միշտ զշնորհս Բարերարին. եւ յամենայնի գոհանալով աւրհնել միշտ զամենակալն եւ զտուողն բարեաց Աստուած, եւ փառս տալ` որ արժանի արար գործակից լինել իւրոյ բարերար կամացն։
    101 Եւ մեք ցուցցուք ի նեղութեան եւ յանդորրու զհանդէս մտերմութեան մերոյ առ Տէրն. եւ նա աննուազ զիւր շնորհսն պարգեւէ. զի ամենեցուն կամի զկեալ եւ ժառանգաւոր լինել անանց փառացն եւ մեծութեանն որ ի Քրիստոս Յիսուս ի Տէր մեր։ 102 Եւ մեք որ նովաւ եղեաք փրկեալք իւրաքանչիւր վաստակաւք եւ առաքինութեամբ եւ սրբեալք ի չար ցանկութեանց, եւ առիթ լիեալ բազմաց փրկութեան, եւ ճշմարտեալ վարուք փոխել յերկրէ յերկնաւոր հանգիստն յանուշակ յարքայութիւնն, միշտ ընդ Քրիստոսի լիեալ եւ ի նորա երանելի բարութիւնսն վայելել։ 103 Եւ որպէս անդամաւք կանգնի հասակ, այսպէս բարի գործովք կանգնին հաւատք, եւ հաւատով ստուգի յոյս, եւ յուսովն հանդէսք։ 104 Եւ այնպէս յորդորել յաստուածային սէրն, ընդունել զշնորհս Հոգւոյն Սրբոյ եւ ի վերագոյնս լիեալ երկնայնոցն, անմահից կենացն լիեալ ժառանգորդ. ի բնակարանս սրբոցն ի կենարար սէրն ծաղկեալ գեղեցկագոյն փառաւք յանճառելիսն ի մշտնջենաւորսն` փառաւորել միշտ զԱմենասուրբ զԵրրորդութիւնն յաւիտեանս յաւիտենից. ամէն։
Է
ԵՐԱՆԵԼՒՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՎԱՍՆ ՅԱՒՐԻՆՈՒԱԾՈՑ ԱՐԱՐԱԾՈՑ 
    1 Յորժամ բազմացաւ իմաստութիւն յաճումն չափոց հասակի արարածոց, եւ եհաս տղայութիւնն յայր կատարեալ, զի բաւականասցի լսել բանիցն ճշմարտութեան, որ պիտոյ եղեւ քարոզութեան մարգարէիցն զանմոլար գիտութիւնն սփռել ի լսելիս մարդկան. զի հաւատով ընկալցին զանմոլար իմաստութեանն զխրատսն, եւ գիտութեան Արարչին եւ հաճոյիցն տեղեակ լիցին, ի ձեռն ճշմարիտ հոգեւոր աւրինացն եւ պահպանութեամբ պատուիրանացն անվնաս կալ առ դժնդակ վարս, եւ հանդիսանալ ի բարի վարս եւ պատճառ աւգտից լինել հեռաւորաց եւ մերձաւորաց ի փրկութիւն։
    2 Եւ այս ամենայն յանհաս իմաստութենէ Արարչին մատակարարի յարարածս ամենայն. որ լուսաւոր ճառագայթիւքն զիմանալիսն լուսաւորէ. զի նորոգեսցէ զզգայարանս հոգեւոր խրատուն. զի անկորուստ պահպանեսցի աստուածային կամացն հաճոյութիւն։ 3 Եւ արդարակշիռ իրաւամբք յառաջանալ ի հանդէսն բարեաց. վկայ լինել արդարութեան եւ ճշմարտութեան աւանդիցն։ 4 Եւ այս ամենայն ի շինութիւն հոգեւոր մասինն ժառանգաւորաց արքայութեանն երկնից, եւ կարգաց աշխարհիս երեւելեաց եւ աներեւութից. եւ տեղեակ լիեալ ամենայն լաւութեան կարգաց, եւ բնութեան արարածոց հասու լինել։
    5 Զի կարգեաց Աստուած զաշխարհս որպէս դպրոց. զի ուսցին արարածք զխնամս Արարչին յառնելն եւ ի կազմելն, եւ միշտ նախախնամութեամբ նորա դարմանեալք որ երեւին եւ որ ոչն երեւին։ 6 Զի յոչընչէ անտի սկիզբն արար միովն` եւ ած մինչ ի հազարս եւ ի բիւրս զիւրաքանչիւրսն. զի լաւութեան հանդիսիւք առաքինասցեն։ 7 Եւ ի գլուխ ելեալ ամենայն վարքն առաքինութեան, ի վախճանի աշխարհիս պարգեւէ զանմահութեան զպարգեւսն յանփոփոխելի եւ յանհամեմատ յաստուածեղէն մշտնջենաւոր արքայութեանն երկնից ի Քրիստոս։ 8 Զի նախ ի սկզբան զմտացն խնդրէ զուղղութիւնն աւրինադիր բանն. եւ ապա ի մշակութիւն կացուցանէ առնել զաւգտակարսն, եւ ի բաց կալ ի վնասուց։
    9 Նա եւ զքննութիւն արարածոց յաւրինեաց որպէս զգիր դպրութեան եւ եդ անուանս, զի անուանքն զընտրութիւնն տայցեն զգրոյն ի միմեանց զորոշումն. եւ գիրն զբարս անուանն կարդասցէ։ 10 Զի երկուս երկուս յաւրինեաց, զի մին միւսոյն քարոզիչ իցէ. եւ բնութեանցն երկուց` երկու անուանք պիտոյանան, որ որոշեն զնոսա ի միմեանց. եւ անուանցն` բնութիւնքն պիտոյ են, որ կային ունէին զանուանսն. զի Էր, ասէ, աներեւոյթ եւ անպատրաստ երկիր ամենայնիւա։ 11 Եւ սկիզբն արարեալ բանիւ յաւրինել զարարածս, կոչեաց, ասէ, զլոյսն տիւ, որ յայտնիչ է արարածոց կազմածոց. զի զոր բանն յաւրինեսցէ, լոյսն զյաւրինուածսն ցուցանիցէ. զի աներեւոյթն, եւ անկազմն ծածկեալ ունէր որպէս խաւար զերկիր։ 12 Որպէս կոչեաց զլոյսն տիւ, սկիզբն արար կարգելոյ պատմութեանն, զի ի թիւ անկցին։ 13 Եւ եթէ ոչ էր խաւար, լոյս ի՞ւ անուանէր տիւ, եւ կամ խաւարն գիշեր։ 14 Դարձեալ քաղցր եւ դառն ասի` որ համահամ քմացն ճանաչի. եւ յանուանէ որոշի քաղցրն եւ դառնն. եւ այս ի տեսչութենէ արարողին է հաստեալ։ 15 Եւ լոյսն զմարդիկ յորդորէ յամենայն պէտս աւգտի. զի ամենայն գիւտք աշխարհիս` գործոց կամ արուեստից` իւր աշխատութեանն գինք իցեն աշխատութեամբ. եթէ դարբնութիւն, եթէ մշակութիւն, եթէ ճանապարհորդութիւն եւ եթէ այլ ինչ պէսպէս արուեստք շահից, զոր ետ Աստուած ի պատիւ անձնիշխան կամացն որպէս որդւոց ի խնամակալութիւն. եւ զգիշերն ետ ի հանգիստ քնոյ` դարման աշխատութեան, զի տկարութիւնն զաւրասցի, եւ նորոգեալ հանգստեամբն անդրէն ի տիւն դարձցի ի գործսն` որ աւգուտ եւ շահ ստանայ։ 16 Որպէս քաղցրն եւ անուշն եւ դառն եւ կծուն ի պէտս բժշկաց տնաւրինին, եւ որ այլն եւս։ 17 Որպէս զհամեմոցն է գիտել առ զանազան խորտիկսն անուշել. զի սոքա յարգեսցին նոքաւք, եւ նոքա սոքաւք։
    18 Այլ եւ անուանս ունին. զի որպէս հանգիստ եւ աշխատութիւն կարաւտ են միմեանց, զի աշխատութեամբ շահիցն ի հանգստեանն վայելեսցէ, այսպէս է իմանալ զամենայն խառնուածս արարածոց ի միասին։ 19 Որպէս ցուրտ եւ տաւթ, որ մինն զովացուցանէ եւ միւսն ջեռուցանէ. երկաքանչիւրոցն պիտոյացեալ գեղեցիկ խառնուածովք ըստ բարեաց արարողին` եւ ոչ ի պատիժս ինչ շարժեալ ի սահմանէն. զի Սահման եդ, ասէ, որ ոչ անցանենա։ 20 Զի մարդ հնարագէտ է ի խնամակալութենէ Արարչին առ ի պէտս իւրոյ փրկութեանն եւ վայելելոյ ի բարութիւնսն անձնիշխան կամաւք։ 21 Զի որպէս որդի ի հաւր խնամս վայելիցէ. եւ ոչ որպէս ծառայ ընդ հարկաւք, որպէս եւ այլ արարածք իցեն։
    22 Դարձեալ աւդք` են որ ցամաքեցուցանեն, եւ են որ խոնաւեցուցանեն զերկիր եւ զբոյսս. են որ յաւգուտ մատակարարին, եւ են որ ի վնաս, ըստ նախախնամութեանն Աստուծոյ ի միմեանս խառնեալ. այլ եւ անուանս ունին։ 23 Սոյնպէս եւ առողջութիւն եւ ցաւք. զի առողջութիւն ի գործ մշակութեան առաքինութեանն յորդորէ եւ յարուեստս շահիցն. եւ ցաւք` բժշկաց կարաւտին Աստուծոյ եւ մարդկան։ 24 Այլ եւ համբերութեամբ զթողութիւն սխալանացն գտցէ, եւ վարձս եւս, որպէս եւ Յովբ. եւ անուանս եւս ունին։ 25 Սոյնպէս տրտմութիւն եւ խնդութիւն յորժամ ըստ իրաց աշխարհիս իցէ, մահ եւ ապականութիւն գործէ. իսկ ըստ Աստուծոյ լիեալ, մխիթարութիւն ընձեռէ, եւ յուսով զխնդութիւն ըստ խոստացեալ բարեացն. եւ անուանս ունին։ 26 Սոյնպէս լիութիւն եւ կարաւտութիւն միմեամբք յարգին. զի լիութիւն կարաւտութեամբն վայելէ, եւ կարաւտութիւնն զհանդէս ժուժկալութեանն ցուցանէ, եւ ժրութիւն մշակութեամբն ամենարուեստ. եւ միաբանեալք աւգուտս ունին եւ անուանս ըստ երեւմանցն։ 27 Սոյնպէս երկիւղ եւ անհոգութիւն. զի երկիւղ անհոգութեան ցանկայ, եւ անհոգութիւն երկեղի. որ զգուշացուցանէ ի կամս Տեառն, եւ ոչ թողու յապիրատութիւն։ 28 Եւ ի միմեանս խառնեալ ըստ պատուիրանին` զաւգտակարսն ի մեզ ամբարեն ըստ անուանն կոչման։ 29 Սոյնպէս փառաւորութիւն եւ անարգութիւն միմեանց տեղի տալով` ի սահմանին կան մնան. ապա թէ ելանեն ըստ չափսն, վնաս առնեն ի հոգեւորս եւ ի մարմնաւորս. որպէս եւ ամենեցուն քաջայայտ է այս. եւ յանուանցն ծանիցուք զիրսն։ 30 Սոյնպէս եւ բարիք եւ պատիժք ոչ են մի, եւ երկոքին պիտոյանան. մին յորդորէ ի բարի գործս, եւ միւսն զհամարձակեալն ի մեղս արգելու. եւ խոշտանգանաւք լուծցեն զվարսն եւ դարձցին ի լաւն։ 31 Եւ բարեգործք մի՛ մոռասցին զԲարերարն եւ զերանելի ժառանգութիւնսն եւ զաւետիսն խոստացեալ, որ առաւելու ի բարիսն. եւ այնպէս զանուանսն առնուն։
    32 Եւ ազատութիւնքն ազատ են ի մէջ մեղաց եւ փառաւորեալ յամենայնի. եւ նկուն մեղքն ի մէջ արդարոց. զի ցանկացեալ արդարութեան, եւ յիշեսցեն զսպառնալիս մեղաւորացն, եւ փութասցեն յապաշխարութիւն խոստովանութեան, եւ ապրեսցին ի բարկութենէն որ գալոցն է ի վերայ անաւրինաց եւ անհնազանդից, անսրբոց եւ պղծոց. եւ լիեալ յարդարութեան` կեցցեն։ 33 Իսկ արդարքն որ ունին զառհաւատչեայ ազատութիւնն որդէգրութեանն ի ճշմարտութենէ անտի` յաւելցեն յարդարութիւնն, զի լիցին կատարեալ որպէս եւ Հայրն երկնաւոր. եւ միմեամբք զանուն առին։ 34 Եւ տնանկութիւն կարաւտ է մեծութեան, որ զեղու ի նոսա զլիութիւն. եւ մեծութիւն` կամաւոր տնանկութեան, որ ամբծութեամբ եւ անարատութեամբ հասցէ անանց մեծութեանն։ 35 Այլ եւ արդարակորով մեծութեամբն ոչ զրկի ի մշտնջենաւոր մեծութենէն. որ միմեամբք զանուանսն առին մեծութեան եւ տնանկութեան։
    36 Եւ տկարութիւն եւ զաւրութիւն ձեռնտու լիեալ միմեանց` գովելոյ արժանի են։ 37 Զի տկարութիւն զխոնարհութիւն եւ զքաղցրաբարութիւն ուսուցանէ, եւ յուսով կալ առ իրաւունս արդար դատաւորին Քրիստոսի։ 38 Իսկ զաւրաւորքն ճշմարտեալք` բերդ ամուր լիեալ տկարացն, եւ աւգնական եւ տուիչ բարեաց. որք ընդունելոց են զանեղծութիւն եւ զանանց փառսն. որք միմեամբք զանուանսն առնուն եւ զհատուցումն յարարչէն։
    39 Եւ յիմարութիւն եւ իմաստութիւն պիտոյ են յերկրաւոր վարս։ 40 Յիմարն զհաւանութիւն եւ զհնազանդութիւն առ իմաստունն ունի, գիտել առ ի նմանէ զլաւսն. զի իմաստութիւն զառաջնորդական միտս ստացեալ ունի, որ խրատէ եւ ուղղէ յարդարութիւն, որ հաւանութեամբ մտցէ յարքայութիւնն. զի յիմարն Աստուծոյ իմաստնագոյն է քան զիմաստունս աշխարհիս։ 41 Իսկ Աստուծոյ իմաստութիւնն նախ զի սուրբ է, եւ ապա խաղաղարար. լի բարեաւք եւ արդար պտղովք. որ ի վերինսն տանի ի փառսն, եւ ոչ ըստ աւձին խորամանկեալ եւ պատժեալ. այլ ըստ անուանցն ծանուցեալք յանմեղութիւն իմաստիւք։
    42 Յաջողութիւն եւ տխմարութիւն առ միմեանս աւգուտս գործեն. միոյն շահս աջողութեան, եւ միւսոյն կատարումն պիտոյից յոր ինչ ցանկութիւնն է։ 43 Եւ երկոցունցն հարկաւոր է հաւատարմութիւն ըստ գործոց արուեստին եւ վարձուցն` որ ի կամս նախախնամողին լիցի, եւ որ զանուանսն առցէ։
    44 Եւ կեանքն կենդանի են յարդարութեան կեցեալ. եւ մեռեալքն մեղաւք եւ տարակուսանաւք ի մահ, որոց տանջանքն մթերեալ կան։ 45 Եւ կենդանիքն որ ի սէրն Աստուծոյ եւ ի սրբութեան եւ ի հաւատս ճշմարտութեան եւ ի յոյսն հաստատեալ կան յառհաւատչեայ կեանսն` զնոցայն ոչ մահ, այլ կեանք ի գրոց իմանալի է. եւ քուն, զոր Քրիստոս յարուցանէ բանիւ ի ձեռն հրեշտակապետացն փողոց։ 46 Որոց զբարիսն գործեալ են` փառք եւ անմահ կեանք, եւ որոց զչար արարեալ` տանջանք եւ անմահ մահն որ յաւիտենից։ 47 Եւ այսր ամենայնի աշակերտ արար զմարդն, զի անձնիշխան կամաւք խնդրէ զաւգտակարսն եւ որոշէ ի վնասակարացն, եւ ի հարկի կալ առաքինութեանցն` յուսով որ ի Տէր։ 48 Զի առցեն զանուն եղբայրութեանն որ ի Քրիստոս, եւ վայելեսցեն ի նորա բարիսն, եւ զերկոսին կողմանս յաւգուտս կազմեալ։ 49 Զի արդարակորովքն` երանութեամբքն պսակին ըստ առաքինութեանն. որ պարծանաւք ըստ համբերութեան գովին ի Տեառնէ, եւ անվիշտ ունին յազատութեանն զհամարձակութիւնն յիրաւանց արդարութեան. եւ վայելեն ի բարութիւնսն ըստ արժանաւորութեանն, եւ երանութեամբք պսակին։
    50 Արար Աստուած զերեւելի արարածս զգայականս դարմանիչ մարդկան կենաց։ 51 Որպէս երկինք ամբովք եւ ցաւղովք եւ լուսաւորաւք խնամէ եւ հասուցանէ զպտուղս բուսոց եւ տնկոց։ 52 Որ եւ հողմոց պիտոյանան ըստ ժամանակի հովուց եւ ջերմութեանց. որ սնուցանէ եւ անվնաս պահէ. եւ ջրով ոռոգանէ զերկիրս եւ արբուցանէ զմարդիկ եւ զանասունս, զգազանս եւ զթռչունս եւ զամենայն զեռունս եւ զսողունս եւ որ ունին շունչ կենդանի։
    53 Եւ եթէ դառնան մարդիկ ի ստահակութիւն կամակար մտաւք, նովին դարմանաւքն որով խնամէր` տանջէ եւ խրատէ անբերութեամբ եւ բարկութեամբ զանդարձսն։ 54 Զի նոյն արարածք որ դարմանիչք առնին ըստ իրաւանց վայելել ի բարութիւնս, յորժամ յղփանայ եւ ելանէ արտաքս քան զսահմանն, աւրինադիրն յայնժամ զնոյն դայեակ զայրացուցանէ եւ նոքաւք խրատէ. զի սովով եւ նուազութեամբ ամենայնիւ յողջախոհութիւն ածէ։ 55 Այլ եւ ցրտով եւ ջերմաւ զտունկս եւ զբոյսս ապականէ, եւ զանձրեւս ի կարկուտ եւ ի ձիւն դարձուցանէ, եւ զցաւղ եղեմամբ վնասակար, եւ զառողջութիւն ի ցաւս զանազանս, եւ զխնդութիւն ի տրտմութիւն, եւ զփառս յանփառութիւն։ 56 Եւ ամենայն յաջողուած բարեաց ի թշուառութիւն, եւ զաւգտակարսն ի վայելել բարեաց` ի դժնդակս եւ ի վշտագին նեղութիւնս։ 57 Եւ զխաղաղութիւնն եւ զշինութիւնն որ պարսպեալ ունին խնդամտութեամբ, ի խռովութիւն եւ ի տարակուսանս դարձուցանէ եւ յանհնարին չարիս. խռովութիւնս ընտանեաց եւ աւտարաց, ծառայից եւ տերանց եւ ի պէսպէս չար համբաւս. զի այսոքիւք դարձցին ի զղջումն։
    58 Ապա եթէ ի նոյն յամառեալ կայցեն ի չարիսն, եւ ոչ դառնան խոստովանութեամբ յապաշխարութիւն, խրատէ մեծամեծ պատժաւք արդար դատաւորն։ 59 Որք պղծեն զսրբութիւնս անսուրբ վարուք, եւ արհամարհեն զաւրէնս եւ զիրաւունս տնանկաց եւ զողորմութիւնս կարաւտելոց, եւ զճշմարտութիւնն անիրաւութեամբ ունին, եւ անտես առնեն զարտասուս նեղելոց, եւ ձայնի զրկելոց ոչ լսեն, եւ որ այլ եւս իցեն չարիք։ 60 Եւ յաղագս այսորիկ մատնէ արդար դատաւորն ի սով եւ ի սուր եւ ի գերութիւն եւ ի կորուստ։ 61 Եւ որպէս ասաց Տէր ի ձեռն աւրինաց եւ մարգարէից դառնալ յամբարշտութենէ եւ ոչ լուան, եւ աղաղակեցին առ Տէր եւ ոչ լուաւ ի նեղութեան իւրեանց. որպէս ասացաւ ի Գրոց Սրբոց։ 62 Զի կամք անձնիշխանականք որ ոչ գոն յիրաւունս արդարութեան եւ ի դարմանս աղքատաց եւ տնանկաց` պատժին։
    63 Բայց բարերարն Աստուած ըստ բազում սիրոյն իւրոյ որ սիրեաց զմարդիկ, խրատելով խրատէ եւ ի մահ ոչ մատնէ, եւ ոչ սատակէ եւ ոչ բառնայ զյիշատակս ստահակաց եւ անզգամաց։ 64 Այլ զի ոչ գիտացին գոհանալ զպարգեւացն Աստուծոյ եւ հնազանդել աւրինաց նորա, մատնէ զփառս նոցա եւ զյղփութիւն ի ձեռս թշուառութեան` ողբոց եւ արտասուաց արժանաւորս։ 65 Զի խրատեսցին եւ ճշմարտեալք սրբեսցին եւ մտցեն ընդ խնամաւք Բարերարին, գործել միշտ զբարիս առաջի նորա. եւ ի բաց կացցեն ի դժնդակ եւ յանառակ վարուց, եւ մի՛ զերախտաւոր կարգս յապախտաւորս փոփոխեսցեն, եւ զժամանակն խաղաղութեան եւ անդորրութեանն ի դառնութիւնն եւ ի հարուածս չարաչար ախտից։ 66 Եթէ փոխեն զդժնդակ վարսն ի լաւութիւն, դառնայ եւ ժամանակն ի խաղաղութիւն. զի գործակից եմք տէրութեանն խնամոց եւ համառաւտ դատաւորութեանն։ 67 Փառք եւ պատիւ եւ խաղաղութիւն գործողացն զբարին, ասէ առաքեալն երանելի. եւ բարկութիւն եւ սրտմտութիւն եւ նեղութիւն, ասէ, ի վերայ ամենայնի` որ գործ է զչարա։ 68 Արդ, բարեգործքն բարեկեցիկք են ի բարութեան նորա, եւ ժառանգիչք դարմանոց նորա եւ խնամոց եւ աւետեացն որ ի Քրիստոս։ 69 Զի յերկրի ի խնամս նորա վայելեն, եւ յուսով ըստ անսուտ խոստմանցն ժառանգեն զանսպառ բարիսն ըստ արդարութեան։ 70 Իսկ անհնազանդքն եւ անառակքն գործակից են սպառնալեացն Տեառն. որ փոխեն զքաղցր ժամանակ խնամոց նորա ի դառն հատուցումն տուժից եւ տուգանաց եւ պէսպէս հարուածոց։
    71 Տես` որչափ իշխան է մարդն. զի եւ զԱստուած ի կամս իւր ածէ յառնելն զբարին։ 72 Զի Ոչ կամիմ, ասէ Տէր մարգարէիւն, զմահ մեղաւորին. որպէս զդառնալ նորա ի չար ճանապարհէն եւ կեալա։ 73 Զի արդար դատաւոր է եւ ըստ արժանեացն դատի, որ ինչ գործէ մարդ յաւուրս իւր` եթէ բարի եւ եթէ չար։ 74 Եւ իշխանութիւն է մեզ փոխել զժամանակն` բարի գործով ի բարիս։ 75 Եւ դարձեալ ի չար, եթէ մեղսասէրք լիցուք։ 76 Զի մեզ է զխոշտանգանսն ի գգուանս դարձուցանել. եւ դարձեալ զնոյն սէր ի բարկութիւն։ 77 Զի ոչ ի բաց թողու ի ստահակելն. այլ ներէ, զի դարձեալ զղջասցին եւ հնազանդեսցին ընդ ամենագութ խնամոց բարերարին Աստուծոյ։ 78 Զի ասէ. Ոչ եկի կոչել զարդարս, այլ զմեղաւորս յապաշխարութիւն. եւ ոչ է պիտոյ բժիշկ ողջոց, այլ հիւանդացբ։ 79 Եւ դարձեալ մարգարէիւն ասէ. Արդարութիւն արդարոյն ի վերայ նորին եղիցի ի կեանս. եւ անաւրէնութիւն անաւրինին ի վերայ նորին եղիցի ի մահ, եթէ մնասցէ ի նմինգ։ 80 Եւ եթէ դարձցի արդարն ի մեղս, մահու մեռցի. եւ մեղաւորն յարդարութիւն, կելով կեցցէ։
    81 Լսե՞ս զարդար դատաստան արդարոց եւ մեղաւորաց ի Տեառնէ։ 82 Որպէս զիարդ եւ կամիմք, կարեմք փոխել զաւետիսն ի սպառնալիս եւ ի պատուհաս։ 83 Կարող եմք եւ զկեանսն մեր փոխել ի մահ, եւ զմահն ի կեանս. եւ զարկեալ սահմանն Աստուծոյ որպէս կամիմք` շրջեմք ի բարի եւ ի չար. որ Աստուծոյ միայն է կարողութիւն։ 84 Ըստ մարգարէին որ ասէ. Եթէ ախորժեսջիք եւ լուիջիք ինձ, զբարութիւնս երկրի կերիջիք. եւ եթէ ոչ կամիցիք լսել ինձ, սուր կերիցէ զձեզ. զի բերան Տեառն ամենակալի խաւսեցաւ զայսդ։ 85 Եւ առաքեալ ասէ. Ամենայն ինչ վասն ձեր է. եթէ մահ, եթէ կեանք, եթէ աշխարհ, եթէ անաշխարհ, եթէ բարձրութիւն, եթէ խորութիւնք. դուք Քրիստոսի, ասէ, Քրիստոս Աստուծոյե։
    86 Այլ զի ասաց` ամենայն ինչ ձեր է, որ ի կեանս իւրեանց նորա կենդանի սիրովն եւ կամաւք յաշխարհի վարին։ 87 Զի որպէս բուրուառն որ անուշահոտ խնկովք ուրախ առնէ զմերձաւորս զմեծամեծս եւ զփոքունս, այսպէս դաւանութեան մերոյ հոտ եւ մաքրութեան բուրեսցի առաջի Քրիստոսի հանապազ։ 88 Եւ զի ասէ` եթէ մահ, զի մահն մեր որ վասն Քրիստոսի` վկայ լիցի սիրոյն նորա. այնպիսի մահուամբ փոխեսցուք յանմահական կեանսն անեղծութեանն, որ ի Քրիստոս Յիսուս։ 89 Զի ոչ միայն այնոցիկ է պատուական մահ, որ զվկայութեանն աստիճան առին ի ժամանակի հալածանաց սրով եւ հրով եւ ջրով եւ կամ այլ ազգ ինչ չարիւ, այլ ամենիքեան որ ի Քրիստոս մկրտեցան եւ զՔրիստոս զգեցան, զհին մարդն մերկացան գործովք հանդերձ, եւ զգեցան զնորն նորոգեալ որ ըստ պատկերի Աստուծոյ է յարդարութեան եւ ի սրբութեան եւ ի ճշմարտութեանզ. որք մեռանն մեղաց, եւ կենդանի են միշտ արդարութեանն։ 90 Զի որպէս յարեաւ Քրիստոս ի մեռելոց փառաւք Հաւր, նոյնպէս եւ մեք ի նորոգումն կենաց շրջեսցուքէ ասաց։ 91 Զի մեռանելն մարմնով եւ մտաց մարմնաւորաց եւ կեալ սրբութեամբ եւ անարատ ըստ արդարութեան աւրինաց Աւետարանին Քրիստոսի, կարասցէ ասել. կենդանի եմ այսուհետեւ` ոչ ես, այլ կենդանի է յիս Քրիստոսա։ 92 Զի եթէ այս աշխարհ` որով զհանդէս առաքինութեանս ցուցանեմք, եւ եթէ հանդերձեալքն, ամենայն նովաւ եւ ի նորա խնամս եւ ի փառս կատարի, որ զամենայն յամենայնի լնուբ ի խորութեան եւ ի բարձրութեան։
    93 Դարձեալ խորութիւն` զտկարութիւն մարմնոյն է իմանալ յերկրի, եւ Քրիստոսիւ վերանալ ի բարիսն։ 94 Իսկ բարձրութիւն` զզաւրութիւն հոգւոյ ըստ երկնայնոցն եւ անմահիցն որ ի Քրիստոս։ 95 Ամենայն ինչ, ասէ, Քրիստոսի ձեր է. եւ դուք նորա ի փառս Հաւր եւ Հոգւոյնգ։ 96 Յորժամ զբանն նորա պահեսցուք եւ մնասցուք ի սէրն նորա եւ յանարատ վարս, այնուհետեւ ոչ եւս է զմեզ մարմնով իմանալ, այլ հոգւով. զի որ Հոգւովն Աստուծոյ վարին, նոքա են որդիք Աստուծոյ եւ ժառանգակիցք Քրիստոսի։ 97 Զի եթէ չարչարանացն կցորդիմք յերկրի, եւ փառացն հաղորդ լինելոց եմք յերկինսդ, որ կան եւ մնան։ 98 Զի թէպէտ եւ գիտեմք յաղագս փրկութեան եւ կենաց, այլ արդ ոչ եւս նոյնպէս գիտեմք։ 99 Այլ Աստուած ամենայն յամենայնի անճառելի, որ սիրովն խնամէ զարարածս ամենայն, եւ խոստացեալ է տալ զարքայութիւնն եւ զանսպառ բարիսն` որ ի Հայր եւ յՈրդի եւ ի Հոգին Սուրբ։ Որում փառք յաւիտեանս։
Ը
ԵՐԱՆԵԼՒՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՅԱՆԴԻՄԱՆՈՒԹԻՒՆ ԴԺՆԴԱԿ ՎԱՐՈՒՑ ԵՒ ԸՆԾԱՅՈՒԹԻՒՆ ԱՌԱՔԻՆՈՒԹԵԱՆ ՀԱՆԴԻՍԻՑ
    1 Դարմանք մարգարէից եւ առաքելոց քարոզութիւնք յառաւելութիւն բարեաց զմեզ ընթացուցանեն ըստ լաւ մասինն որ ի Քրիստոս։ 2 Եւ գլխաւորելով յառաւելսն յորդորեն, որ դրունք են ամենայն բարութեանց եւ երանութեանց. եւ ընդ նոսա մտանեն աւետիք խոստացեալ պարգեւացն Աստուծոյ ի հոգեւոր դարմանսն։ 3 Այլ եւ ի մարմնաւորսն լիութիւն եւ առատութիւն եւ խաղաղութիւն այլովքն հանդերձ հարկաւորաւք։ 4 Եւ բարութիւնք յուսոյն կենացն յաւիտենից եւ շնորհք աներեւոյթ սիրոյն` որ են գանձք գիտութեան եւ իմաստութեան, որով գիտէ ընտրել զլաւն ի վատթարէն, հաստատեսցի ի մեզ որ հոգւով վարեսցուք։ 5 Եւ այս վասն ընտրութիւնս առնելոյ ի միմեանց առաքինեացն հաւատացաւ. եւ անհաւատիցն լքումն տայ առ ի յընտրել զբարի հաւատ աստուածգիտութեան։ 6 Եւ արդարքն մի՛ վրիպեսցեն ի փրկութեան յուսոյն։ 7 Այլ եւ զդժնդակ վարսն զամենաչարն եւ զամենավնասն սանձել, որ դրունք են բարկութեան եւ սրտմտութեան, սովոյ, սրոյ եւ գերութեան եւ պէսպէս չարի։ 8 Զի որ աղբիւրն է ամենայն բարեաց եւ արարիչ ամենայն արարածոց, երկնաւորաց եւ երկրաւորաց, հոգեւորաց եւ մարմնաւորաց, ամենազաւրն ամենակալն երախտաւորն ամենայն կենաց, ասէ. Ես եմ Տէր Աստուած ձեր. զպատուիրանս իմ պահեցէք եւ կեցջիքե զի զամենեսեան կամի զի կեցցեն եւ ի գիտութիւն ճշմարտութեան եկեսցենզ։ 9 Եւ այսպէս զամենեսեան կոչէ ի կեանս իւր. որ կենաց տուիչ եւ դարմանիչ է ամենահնար բարերարութեամբն։
    10 Պարտ է զնա սիրել յամենայն անձնէ եւ ի զաւրութենէ եւ ի մտաց, այլ եւ զընկերս իբրեւ զանձն ամենայն սրբութեամբ. զի ապրեսցուք յաշխարհէ աստի չարէ ըստ շնորհացն Աստուծոյ որ ի մեզ։ 11 Եւ սանձահարել զդժնդակ բարսն, եւ զանհաստատութիւն մտաց ի հաստատութիւն յուսոյ ի նեղութեան եւ յանդորրու։ 12 Եւ ատել զանառակութիւնս` որ զբնութիւնն շարժէ եւ պղտորէ, եւ ի պոռնկութիւն եւ ի շնութիւն հակամիտէ։ 13 Զի պոռնկութիւն ստերիւրէ ի պէսպէս անարժան հրապոյրս վնասուց. եւ վրիպեցուցանէ ի հաւատոց եւ ի սուրբ վարուց ի պատրանս մեղաց, յանառակութիւնս աղտեղիս։
    14 Արդ, փախիցուք ի պոռնկութենէ ի մաւրէն չարեաց, որ յորդորիչ է ամենայն չարեաց. զի զբազումս կորոյս ջրով եւ հրով եւ այլ եւ այլ ազգ պատուհասիւք պէսպէս, որպէս ասեն գիրք։ 15 Զի որ շնայ կամ պոռնկի, կորուստ անձինն ստանայ. եւ ի Տեառնէ ի բաց եկաց անսուրբ անձն։ 16 Զի տաճար են սուրբք ամենայն Ամենասուրբ Երրորդութեանն. եւ տաճար դիւաց են պոռնիկք եւ շունք։ 17 Զի զկոյսս ապականէ եւ մերժէ ի Տեառնէ, եւ զամուսնութիւնս քակէ եւ ընդ բազում չարեաւք առնէ։ 18 Զի վասն պոռնկութեան զկախարդս յաւգնութիւն պղծութեան ըստ հրապուրանաց սատանայի առնուն կաշառաւք։ 19 Վասն պոռնկութեան նախանձու զչարն եւ զզազիր խորհուրդ աղտեղութեան միշտ ունին։ 20 Վասն պոռնկութեան ոխութիւնք եւ այլանդակութիւնք ի կորուստ արանց եւ կանանց լինի։ 21 Վասն պոռնկութեան դժպհութիւնք եւ երդմնահարութիւնք եւ ստութիւնք եւ գողութիւնք։ 22 Վասն պոռնկութեան հեղգութիւն աղաւթից եւ պահոց եւ պղերգութիւն առ ի գործ։ 23 Վասն պոռնկութեան բազմավնաս նենգութիւնք նիւթին եւ քէնք առ աւտարս եւ ընտանիս։ 24 Վասն պոռնկութեան խորամանկութիւնք եւ պէսպէս մահք յայտնիք եւ գաղտնիք։ 25 Կէսք յորովայնի ճմլեն եւ տարաժամ անցուցանեն զմանկունս, եւ կամ դեղովք ապականեն յորովայնի. եւ է որ զծնեալսն սպանանեն։ 26 Եւ է զի սնոյ տէրն եւ սեղեխն ի միմեանց մեռանին, կամ յայտնի մարտիւ կամ գաղտ իւիք չարիւ։ 27 Եւ է զի հոմանիքն ի միմեանց խողխողին ի վերայ բոզիցն։ 28 Եւ է որ բոզքն խաղբս ինչ ուսանին ի կախարդաց, զի սպանցեն զարսն վասն հոմանեաց ցանկասիրաց։
    29 Եւ բազում չարիս ունի ախտիցն ցանկութիւն յարս եւ ի կանայս, զոր ասելն կամ լսելն զազիր է մաքրեցելոցն մտաց եւ սրբեցելոց։ 30 Այլ զասացեալն եւ զոր ասելոցս եմ, լուիցեն որք յայսոսիկ ի սատանայէ ըմբռնեալ են։ 31 Զի արբեալ է ախտիւ պոռնիկն. վասն որոյ մարգարէն ասէր. Վայ որ արբեալդ էք ի ցանկութենէ եւ ոչ ի գինւոյա։ 32 Զի ամենայն չարեաց պատճառ պոռնկութիւնն է եւ մայր մեղաց եւ դուռն ամենայն չարեաց նստելոց ի մեղս։ 33 Զի վասն այսորիկ գայ բարկութիւն Աստուծոյ ի վերայ երկրի, սովոյ եւ սրոյ եւ գերութեանց եւ պէսպէս ախտից. խռովութեանց ընտանեաց եւ աւտարաց, ծնողաց եւ ծննդոց, ծառայից եւ տերանց. յորս կագք եւ կռիւք եւ մահք։
    34 Նա եւս չարագոյն քան զասացեալս է ախտիցն գարշութիւնք. որ եւ քան զանասունս եւ զգազանս եւ զսողունս անարգել են յախտս, որ յանասունս եւ յարուս պղծին. թողեալք զպէտս իգութեան արուացն եւ իգացն, բորբոքեցան ցանկութեամբք իւրեանցբ յանասելի աղտեղութիւնս. զոր եւ ոչ է տեսանել յայլ ի շնչաւորս զգարշութիւն ախտիցն։ 35 Ո՛վ չարեացն եւ անարգել ախտին. որ արտաքս ելանէ քան զսահմանն, եւ գլուխ է ամենայն դժնդակ չարեաց։ 36 Առաջին աւրէնքն քարկոծ առնէին եւ կամ հրով այրէին. եւ նորս` արտաքս ունի յեկեղեցւոյ եւ ի ժողովրդոց. մինչեւ բազում լալով ի տուէ եւ ի գիշերի ի խորգ եւ ի մոխիր պահաւք ապաշխարեսցէ, անհատ աղաւթիւք եւ աշխատութեամբ բեկեալ սրտիւ։ 37 Զի թէ Տէրն զհայելն ի կին պարտաւոր առնէ շնութեան, վասն այլ գարշութեան ախտիցն զի՞նչ պարտ է ասել զպատիժսն։ 38 Եւ դարձեալ որքան երանէ զմաքուրսն. քանզի ասէ. Երանի որ սուրբ են սրտիւք, զի նոքա զԱստուած տեսցեն հոգւովա։
    39 Ո՞վ բաւական է ասել զսրբոցն զհատուցումն, զԱստուած տեսանել եւ յանպատումսն վայելել։ 40 Զի եթէ զարեգակն տեսանեմք յետ գիշերային ցրտութեան ի ջեռուցանել ի լուսաւորել` խնդամք, որ փոփոխելի եւ անցաւոր է. իսկ զանճառելի լոյսն զնորա արարչին եւ զմեր զի՞նչ պարտ է ասել զանհամեմատ բարին Աստուած։ 41 Որ լցուցանէ զսրբոցն անձինսն շնորհաւք եւ վայելեցուցանէ յանբաւ բարիսն եւ յանվախճան երանութիւնսն եւ յանսպառ ուրախութիւնսն։ 42 Զի ոչ զնմանութիւն ինչ կայանիցն եւ զանճառիցն հնար է ասել. բայց որ սուրբքն են սրտիւք եւ անարատք անդամաւք մարմնոց, նոցա երեւի Քրիստոս անճառապէս։ 43 Բայց եթէ անսուրբք իցեն հոգւով եւ մարմնով, ապաքէն ի սրտէն առնու զհանգամանս գործոց մարմինն. զի ի սրտէն, ասէ Տէրն, ելանեն չար խորհրդոցն չարիքն, եւ մարմնով պղծիբ։ 44 Եւ զի ասէ, Եթէ ակն քո կամ ձեռն կամ այլ ինչ անդամ գայթակղեցուցանէ զքեզ, հատ զնա եւ ընկեա ի քէնգ։ 45 Եւ այս հրաման ոչ զանդամոցն հատանելն ասէ, այլ զցանկութիւն շարժման ախտիցն որ ի նոսա գործի ի կորուստ անձինն. զի լուցկիք է պոռնկութիւն անշէջ հրոյն ամենայն չարեաւքն հանդերձ։
    46 Եւ յորժամ Փրկիչն զառաքեալսն յաշխարհ առաքէր սերմանել զբանն ճշմարտութեան յանդս մտաց հաւատացելոց, եւ նովաւ ածել ի կարգ ուղղութեան, նախ զփուշն խլել զցանկութիւն բուսոցն հրամայէ, զկամս մարմնոյ եւ զմտաց, եւ հնազանդել Աւետարանին. եւ ապա սերմանել զաւետիս հրաւիրանացն. կոչել խոստովանութեամբ յապաշխարութիւն եւ ի հաշտութիւն ամենեցուն Արարչին։ 47 Եւ հնազանդեալք ըստ Աւետարանին քարոզութեան, արժանաւորիլ սուրբ երախտեացն կենդանի յուսովն, զի ժամանեսցուք յաւթեւանս կենացն յաւիտենից ի Քրիստոս Յիսուս։ 48 Եւ ի ժողովս առաքելոցն վասն խնդրոյն այնորիկ Հրէից եւ հեթանոսաց նախ զայս աւանդեցին, եւ ընտրեցին ի բաց կալ ի պոռնկութենէ եւ ի հեղձուցելոյ եւ յարենէդ։ 49 Որոց արարեալ զայս բարի գործս, ստանան անձանց զարդիս եւ զապառնին։
    50 Սկիզբն նախ զպոռնկութեանն հատումն առնէ, զի զբազում ոստս որ ի նմանէն վնասք` խափանեսցին. եւ զմեռելոտի գործս եւ զուտել արգելցեն եւ զարիւն նորին. այլ եւ որ ի սպանութիւն մտաբերեն, այսպէս խափանեսցին։ 51 Զի հնազանդութեամբ նուաճեալք առ սրբութիւն եւ պարկեշտութիւն եւ խոհականութիւն, եւ ընտանացեալք հաւատով մտցեն յաւետիս խոստացեալ բարեացն։ 52 Եւ զդժնդակութիւնսն ամենայն ատել եւ ի բաց ընկենուլ սպառնալեաւք անվախճան տանջանացն, որ պատրաստեալ է ի Տեառնէ անսրբոց եւ պղծոց ի պոռնկութիւն։ 53 Զի եթէ մեռելոտի ուտել եւ զարիւն անասնոց ըմպել եղկութիւն եւ թշուառութիւն առաջի կայ, ո՛րքան պատիժք որ զազգակիցս վտանգեն նեղութեամբք, զոգիսն եւ զմարմինս ճնշեն պէսպէս վտանգիւք եւ դառն տանջանաւք եւ մահուամբ յարդար դատաւորէն պատրաստեալ։ 54 Եւ առաքեալ ասէ. Մի՛ խաբիք, ոչ պոռնիկք, ոչ շունք, ոչ իգացեալք, ոչ արուագէտք, ոչ գողք, ոչ սպանողք, եւ որք զհետ այսոցիկ, զարքայութիւնն Աստուծոյ ոչ ժառանգենա, այլ զանշէջ հուրն. ըստ մարգարէին` թէ Հուրն նոցա ոչ շիջանի, եւ որդն նոցա ոչ մեռանիբ։ 55 Զի պատուական ասէ զամուսնութիւն եւ զանարատ անկողինս, եւ նախապատիւ զկուսութիւն. այլ եւ զպոռնիկս եւ զշունս դատի Աստուած։ 56 Եւ դարձեալ ասէ. Դուք տաճար էք Աստուծոյ, եւ Հոգի Աստուծոյ բնակեալ է ի ձեզգ։ 57 Այսինքն անարատ յաղտեղութենէ։ 58 Զի սուրբ է տաճար քո սքանչելի արդարութեամբդ, ասէ Դաւիթ։ 59 Եւ եթէ ոք զտաճար Աստուծոյ ապականէ, ապականեսցէ զնա Աստուած. զի տաճար Աստուծոյ սուրբ է, որ էք դուք ի մէջ կամակոր եւ աղտեղի ազգացե։
    60 Զի որպէս ջրհեղեղաւն ապականեցաւ երկիր, որ գէջ պղծութեամբն էին ապականեալք, մեք զիա՞րդ ոչ երկիցուք, որ այսպիսի մեղաց բարկութեան վկայ ունիմք զհամաշխարհական կորուստն ջրհեղեղին։ 61 Այլ եւ զՍոդոմ եւ զԳոմոր հրով եւ ծծըմբով տոչորեալ ըստ ջերմութեան եւ զազիր ախտից, որովք ըմբռնեալ էին` սատակեցան հինգ թագաւորացն պղծեալ տունքն հանդերձ լրիւ իւրով երկիրն։ 62 Եւ զայս երկուս հարուածս յաղագս գիջութեան եւ պղծութեան երկուս վկայս կացոյց ահաւոր դատաստանին, որ լինելոց է պատիժս այնպիսի պղծոց յաւուրն այցելութեան ամենայն ազգաց։ 63 Զի որպէս էին, ասէ Տէրն, յաւուրսն Նոյի, կանայս առնէին եւ արանց լինէին եւ յուրախութեան վայելէին` մինչեւ եկն ջրհեղեղն եւ կորոյս զամենեսեան առ հասարակզ. նոյնպէս եւ յաւուրս Ղովտայ ի փափկութեան եւ յամենայն ուրախութեան վայելէին, այլ եւ յանառակ ցանկութիւնս, մինչեւ Տէր եհան զՂովտ անտի, եւ զնոսա այրեաց առ հասարակ հրով. բայց դուք լոյս էք ի Տէր ի սրբութեան։ 64 Խաւար ասէ զգործսն խաւարի, որ ոչ գոյ ի լոյս։ 65 Իսկ ի խաւարէ մեղաց զերծեալ սուրբ լուսոյն երեւի։ 66 Դարձեալ ասէ, թէ որ մերձենայ ի պոռնիկն` մի մարմին էէ. զի որպէս միով մարմնով մեղքն կատարին. զի հասարակաց է չարն ի գործելն ի խաւսելն ի տեսանելն ի լսելն, եւ այլ ամենայն խծբիծք չարեաց նոցին։ 67 Եւ որ մերձենայ ի Տէր` մի հոգի է, ընկղմեալ ի կենդանի սրբութեան։ 68 Զի սրբեալ անդամքն մարմնով եւ հոգւով միաւորի ընդ Քրիստոսի ի կեանսն հաւատով եւ ճշմարտութեամբ, եւ լինի սուրբ անդամ Քրիստոսի հանդերձ ամենայն առաքինութեամբն։ 69 Զի կարասցէ ասել առ մարտ թշնամւոյն. արդ առեալ զանդամս Քրիստոսի` առնիցեմք անդամ պոռնկի՞ը. քաւ լիցի զսրբութիւնս մատնել յանմաքրութիւն։
    70 Զպոռնիկն բազում անգամ վտանգէր Պաւղոս վասն պղծութեան եւ խրատէր, եւ մատնէր ի ձեռս սատանայի ի սատակումն մարմնոյ, զի ոգին ապրեսցի հանդերձ ստոյգ զղջմամբա. ճնշելով զմարմինն պահովք պնդութեան եւ աղաւթիւք հրահանգել ի սրբութիւն, լնուլ զասացեալս ի նոսա` որ յաղագս այնորիկ են հանդէսք։ 71 Զի ի ձեռն պոռնկութեան պէսպէս անաւրէնութիւնք յաճախին ի յերկրի. զի բազմաչար է պոռնկութիւն եւ անյագ առ ցանկութիւնս ախտից։ 72 Վասն այսորիկ առաքեալ զմեզ ուսուցանէ եւ խրատէ սպառնալեաւք, փախչել յայնպիսի ախտից եւ ի պղծութենէ, որոց վախճանն է կորուստ։ 73 Զի ասէ. Մի՛ պոռնկեսցուք, որպէս ոմանք ի Հրէիցն, եւ կորեան ի սատակչէ անտի յաղագս պոռնկութեանն ի միում աւուր քսան եւ չորս հազարբ։ 74 Զի ոչ եթէ անիրաւ ինչ էր Աստուած` որ էած զբարկութիւնն ի վերայ նոցա, որ գիտէ զամենայն։
    75 Վասն այսորիկ զհարուածսն ընդ իշխանութիւնսն եմոյծ ի ժողովուրդն. որպէս զի նոքա էին որդիք կորստեան պատճառս ի մեղսն, թէպէտ եւ ի միասին մեղան որ մեղանն։ 76 Զի եւ մարգարէն ասէ. Անձն որ մեղիցէ, նոյնն եւ մեռցիգ. թէպէտ ասէ, Հարք ազոխ կերան, եւ որդւոց ատամունք առինդ։ 77 Զի են ոմանք որ ի մեղս իւրեանց վախճանին առանց ապաշխարութեան, եցոյց եթէ ոչ լինի մոռացումն յիրաւանցն Աստուծոյ. այլ կայ պահի արդարութիւն աւետեաց սրբոց, եւ առ անաւրէնութիւն` սպառնալեացն արհաւիրք։ 78 Զի որդիք մեղաւորացն երկիցեն եւ մի՛ արասցեն զմեղս, որպէս եւ հարք իւրեանց. այլ արդարութեամբն իւրեանց ապրեսցին ի բարկութենէն` որ սպառնացաւ նոցա։ 79 Զի որդի որ ատէ զամբարշտութիւնս հաւր, եւ արասցէ իրաւունս, կելով կեցցէե, ասէ Տէր։ 80 Եւ մի՛ փորձեսցուք զՏէր եւ կամ տրտնջեսցուք, որպէս ոմանք ի նոցանէ, եւ յաւձից անտի սատակեցանզ։ 81 Զի ուսումն վարդապետութեան խրատէ յուղղութիւն, որոշէ զլաւն ի վատթարէն, եւ պահել զսրբութիւնն ըստ աւրինացն արդարութեան եւ ըստ աւետարանական լուսաւորութեանն խորհրդով եւ բանիւ եւ գործով։ 82 Զի ապրեսցուք ի բարկութենէն որ գալոցն է ի վերայ անաւրինաց եւ պղծոց, եւ կալ առաջի Քրիստոսի սուրբք, եւ ժառանգել զանպատում բարիսն։
    83 Այլ եւ վերակացուք մի՛ հեղգասցին ի պատմել զսպառնալիս Տեառն Աստուծոյ. զի ասէ մարգարէիւն. դէտ կացուցի զքեզ, զի ասասցես` մահու մեռցիս եթէ մեղիցեսէ։ 84 Եթէ լուիցէ քեզ, կեցցէ. ապա եթէ ոչ լուիցէ քեզ` մեռցի. եւ դու ապրեցուսցես զանձն քո։ 85 Ապա եթէ ոչ ասասցես զսպառնալիսն որք զայնպիսիսն գործեն` եթէ սուր գայ եւ բարկութիւն, զարիւն նոցա ի ձեռաց քոց խնդրեցից։ 86 Զի կամ ողոքանաւք աւետեաց երանութեանցն յուսով ուղղեսցին, եւ կամ սպառնալեաւք հարուածոց եւ վշտաց եւ նեղութեանց` որ յերկրի աստ, եւ կամ ահեղ աւուրբն մեղաւորաց եւ անհնազանդից։ 87 Զի իբրեւ հրեշտակք են Աստուծոյ հրամանք, որ առաքին յիշխանութենէ ընդ ամենայն արարածս. ընդ երկնաւորսն առ զաւրս հրեշտակաց, եւ ընդ երկրաւորս առ ազգս մարդկան. առնել զշահաւորն ի մեզ ի սիրոյ տէրութենէն ի նեղութեան եւ յանդորրու ի պէտս մեր։ 88 Զի անքակ կացցուք ի ճշմարտութեան աւանդսն մաքուր վարուք մարմնով եւ հոգւով առ տէրութիւնն, եւ երախտաւոր լինել ամենաշահ դարմանաւք առ կեանս եւ փրկութիւն ընկերաց։ 89 Այլ եւ արուեստիւք ճշմարտից կալ ի մշակութեան, եւ արբանեակ լինել առ հաճոյս բարերար կամացն Աստուծոյ, եւ շնորհաւք Հոգւոյն վայելել ի կեանս աշխարհիս. զի ազատեալք ի մեղաց, եւ արդարութեանն միշտ պտղաբերք հանդերձ ամենայն սրբութեամբ համբերութեամբ բազմաւ. զի այսպէս ժառանգաւոր լինել կարասցուք աւետեացն Սուրբ Երրորդութեանն։
    90 Այլ եւ վկայութիւնք լաւութեանն որ մտերիմ է անձնիշխան կամաւք ի վարդապետութիւն Հոգւոյն Սրբոյ. որ ի ձեռն մարգարէից եւ առաքելոց եւ վարդապետաց գրով աւանդեցին մեզ. զի ծանիցուք զԱստուած` զերախտաւորն, զարդարն, զբարերարն, զսուրբն, զճշմարիտն. եւ մերժել եւ հեռանալ ի դժնդակ վարուց, յապախտաւոր եւ յանհաւան յանխրատ եւ անխտիր անաւրէնութենէ, եւ սրբել ի մտաց եւ մարմնոց զվնասակար զամբարշտութիւնսն միշտ։
    91 Նա եւ պարսիկք եւ այլ խուժադուժ ազգք, որ ոչ գիտեն զաւրէնս, բնութեամբ զաւրինացն գործենա ըստ առաքելոյ բանին, եւ ի ձեռն դատաւորաց պատժեն զպիղծս եւ զանիրաւս։ 92 Եւ միշտ սպառնալիք իշխանաց եւ դատաւորաց առ անխտիրսն ի չարիս, առ սուտս եւ երդմնասուտս, նենգաւորս, գողս, սպանողս, շունս, կախարդս, դիւթս, եւ որ այլ եւս են հոյլք մեղաց։ 93 Զորս բանդիւք եւ երկաթի կապանաւք եւ պէսպէս տանջանաւք խոշտանգեն եւ մահ ի վերայ ածեն, զի այլքն երկիւղ ունիցին եւ արգելցին յանխնայ անաւրէնութենէն։ 94 Իսկ որ խրատին եւ գան ի լաւութիւն կարգաց եւ իրաւանց թագաւորի, ի միամտութեանն եւ ի հպատակութեան կացուցանեն զանձինս, այնպիսեացն փառք եւ պատիւ եւ պարգեւք ազատութեան շնորհեն։
    95 Դոյն աւրինակ եւ Յոյնք գրով կարգեալ ունին զիրաւունս. երախտաւորացն եւ մտերմիցն պարգեւաւք եւ մեծարանաւք պատուեն. իսկ զանաւրէնս եւ զանհնազանդս եւ զամբարհաւաճս եւ զանառակս եւ պիղծս պատուհասիւք եւ պատժովք եւ դառն նեղութեամբք նեղեն, զի խրատեսցին ի բաց կալ ի մեղաց եւ գործել զբարիս հանապազաւր. զի մի՛ վրիպեսցի աշխարհս յանիրաւաց, այլ զխաղաղութիւն եւ զշինութիւն կալցի։ 96 Նոյնպէս եւ ամենայն ազգք եթէ ոչ կայցեն յիրաւունս արդար դատաստանին Աստուծոյ. զի ունին կարգիչս եւ իրաւունս դատաստանաւք եւ խրատու ուղղել, եւ մի՛ ամբոխ եւ մարտ յուզիցի։ 97 Եւ իրաւանցն արդարութեան երկու բարբառք են, որ յարգեն եւ պատուեն զիրաւախորհսն աւետեաւք պարգեւացն, եւ սպառնալեաւք եւ պէսպէս նեղութեամբք պատժեն զապախտաւորսն եւ զանիրաւսն. զի չիք ազգք որ ոչ իցեն իրաւունք ի դատաւորաց։ 98 Եւ այս ամենայն կարգք ի շինութիւն աշխարհի կարգեալ են ի Տեառնէ ըստ նախախնամութեանն որ առ ազգս մարդկան. թէպէտ եւ ոչ ծանեան զԱստուած եւ փառաւորեցին կամ գոհացան, զի ոչ ընդրեցին զԱստուած ունել ի գիտութեան. այլ նանրացան ի խորհուրդս իւրեանց եւ խաւարեցան անմտութեամբբ։ 99 Այլ ոչ անտես առնէ Արարիչն զարարածս. զի Հայր է շնորհիւ եւ Տէր, որ հրաւիրեաց եւ կոչեաց զամենեսեան յարքայութիւնն։
    100 Արդ, այս ամենայն կարգք իրաւանց եւ արդարութեան վկայք են Աստուծոյ հոգեւոր աւրինացն, որ քարոզեցաւ մարգարէիւք գրովք սրբովք։ 101 Որք յանիրաւութենէ յիրաւունս ածեն, յանարգութենէ ի փառս, յանցաւորէս ի մշտնջենաւորսն. յերկրաւորէս յերկնաւորսն առաքինութեան հանդիսիւք. եւ ամենայն կարգաց իրաւանց եւ սրբութեան պատկառ կալ, ճշմարիտ հաւատովք եւ կենդանի սիրով անմեկնելի լինել ի կամացն Աստուծոյ ի նեղութեան եւ յանդորրու։ 102 Կոխել զպատրանս աշխարհիս եւ հաստել ի յոյս կենացն յաւիտենից խաղաղարար սրբութեամբ. զի հասցէ ի բնակարանս սրբոց յերանելի եւ ի սքանչելի փառսն. վայելել ի բարութիւնսն անպատում, յանհամեմատ վայելչութիւնսն, յանուշակ արքայութիւնն Հաւրն ամենակալի եւ Որդւոյն բարերարի տուողի մեզ զկեանս, եւ Հոգւոյն Սրբոյ նորոգողի զհաւատացեալս. միասնական Սուրբ Երրորդութեանն. որում փառք յաւիտեանս. ամէն։
Թ
ՎԱՐԴԱՊԵՏՈՒԹԻՒՆ ԿԱՏԱՐԵԱԼ Ի ՏԷՐ ԱՄԵՆԱՐՈՒԵՍՏ ՊԱՀՈՑ ԵՐԱՆԵԼՒՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ 
    1 Եւ քանզի ամենայն կարգաց չափ եդեալ յամենակալ Տեառնէն եւ յԱրարչէն, որպէս զի հանդիսացեալք կատարեսցուք զառաքինութիւն ահիւն Աստուծոյ, որ փառաւք պսակի հաւատովք եւ շնորհաւքն Քրիստոսի։ 2 Զի ամենարուեստ քաջութեամբն նահատակեալ ի մշակութիւն աւրինացն` սուրբ սիրովն զաւրացեալք, որպէս եւ զզաւրս հոգեղինացն։ 3 Որով եւ աւրէնսդիրն փառաւորեցաւ, եւ աւրինապահք պսակեցան, եւ առաջնորդեն յաւթեւանս երկնից արքայութեանն աւրինակաւ ամենագիւտ սիրոյն ի բարերար խնամսն։ 4 Զի նմանեալք նոցա խորհել յաւրէնս Տեառն ի տուէ եւ ի գիշերի` ընկալցուք զարդարութեան եւ զժուժկալութեան զշնորհն. զի ըստ իւրաքանչիւրոցն լաւութեան վարուցն` թագ ի գլուխ մտցեն յարքայութիւնն ի մշտնջենաւոր եւ յանվախճան կեանսն. երկնայնոցն եւ անմահիցն կցորդ լինել ըստ ընդրութեան շնորհացն գործելով յանդիման առաջի Աստուծոյ եւ զաւրաց անմարմնոց. զոր յերկրի աստ մատակարարեալ եւ յերկնաւորսն երեւի։ 5 Այսու յուսով յորդորէ զորդիս մարդկան ըստ աX'f5ետեացն, եւ ժառանգաւորս առնէ Քրիստոսի Հայրն բարերար եւ Հոգին Սուրբ ամենախնամ. որ ոչ թողու զարարածս իւր նախախնամական սիրովն. զի զամենեցուն կամի զկեանս եւ ի գիտութիւն ճշմարտութեանն հասանել։ 6 Զի որ արասցէ եւ ուսուցէ, ասէ, նա մեծ կոչեսցի յարքայութեանն երկնիցա։
    7 Եւ որպէս հրեշտակացն կարգաւորութիւն է յարքայից արքայէն, եւ ի նոյնս կան մնան ըստ բարերար կամաց Կենարարին եւ ոչ եւս անցանեն, սոյնպէս յորդորէ եւ զմարդիկ ի հրեշտակային կարգաւորութիւնս։ 8 Սոյնպէս եւ սերոբէք եւ քերոբէք ընծայեալ են յիւրեանց սպասաւորութեանն ամենակալ տէրութեանն. որով արարածք դարմանին ի խնամս բարերարութեանն միշտ։ 9 Այլ եւ ամենայն զուարթունք եւ զաւրք հոգեղինացն եւ անմարմնոցն յիւրաքանչիւր կարգի հաստատեալ կան պաշտաւնեայք ակնարկման կամաց Բարերարին։ 10 Այսոքիկ բանակք բիւրաւոր զաւրացն հաւանեալք եւ հնազանդեալք ի հաճոյս տէրութեանն` ցուցին զսպասաւորութիւն իւրեանց անհանգիստ աւրհնութեամբ ի Տէր. գործակից լինել բարերարին Աստուծոյ երախտեաց, եւ փառաբանիչք նորա մեծութեանն եւ Աստուածութեանն. որով ուրախացեալք ի պայծառութիւն Արարչին միշտ։ 11 Իսկ ստամբակեալն ի նոցանէ իւր բանակաւքն եւ դժնդակ բարս ստացեալ` սատանայ անուանեցաւ, եւ դեւք` որ նորա են արբանեակք չարի սպասաւորք. որք ցուցանեն զգործս անաւրէնութեան եւ հակառակ են արդարութեան վարուցն։ 12 Զի ինքեանք անկան ի պատուոյ, եւ զմարդիկ որսան ի կորուստ. որոց Աստուած խոստացաւ տալ զնոցա պատիւն մարդկան։ 13 Զի աստուածամարտ է եւ մեղսասէր, եւ հանապազորդ թշնամի մարդկան, եւ հակառակ արդարութեան եւ սրբութեան. եւ ոչ դադարէ յիւրմէ խորամանկութենէն ի խաբել ի կորուսանել զմարդիկ պէսպէս եւ զանազան չարեաւք։ 14 Վասն այսորիկ գրաւեալ է ընդ սպառնալեաւք ահաւոր տանջանացն եւ անմահ սատակմանն։ 15 Ոչ միայն նմա եւ նորին զաւրացն, այլ եւ որք սիրեցին առնել զկամս նորա խորհրդով եւ բանիւ եւ գործով. Երթիցեն, ասէ Տէրն, մեղաւորքն ի տանջանսն յաւիտենից զոր պատրաստեալ է սատանայի եւ հրեշտակաց նորաա։ 16 Այսոքիկ ի կամաց լինին եւ ոչ ի հարկէ։
    17 Իսկ մեզ պատուիրան տուաւ ի Տեառնէ, զի ծանիցուք զնորա զպատուիրանսն եւ զերծցուք ի նորա խաղբիցն միշտ, եւ աւետեաւք բարի խոստմանցն գործեսցուք միշտ զբարիս առաջի Տեառն յամենայն ժամ, եւ մտերիմ հաճոյիւքն Աստուծոյ կալ յանվնաս մշակութեան, եւ յորդորել զբազումս ի լաւն եւ որ լին է փրկութեամբ եւ ամենազարդ սրբութեամբ։ 18 Վասն որոյ փառք եւ պատիւ ի բարերար Տեառնէն յաղագս արդար եւ սուրբ գործոցն պատրաստեալ կան։ 19 Զի յուսով զաւրացեալ կան յամենայն փորձանս. ոչ վրիպին ի ստոյգ եւ յուղիղ վարուց, աստուածասիրութեանն առաջնորդեալ յամենայն առաքինութիւնս, եւ կալ մնալ անսասանելի։ 20 Զի զմարդն յիւրում կարգին հաստատեալ ներքոյ իւրոյ չափոյն, զի լիցի արբանեակ ճշմարիտ քարոզութեանն հրաւիրանաց վերին կոչմանն, եւ ըստ մարգարէութեան շնորհի խորհրդակից լինել կամաց Արարչին։ 21 Եւ ի գիտութիւն աւետեաց նորոց կտակարանաց եւ ի նորոգումն կենացն անմահից ուղիւղ հաւատով ընծայիլ քահանայական շնորհիւ աւծմամբ եւ հոգւով` խնամովք տեսչութեան սիրոյն Քրիստոսի։ 22 Մերկանալ զհին մարդն եւ զգենուլ զնորն` որ ըստ պատկերի Աստուծոյ է սուրբ եւ արդարբ։ 23 Մերկանալ յամենայն չարէ աւազանին շնորհաւք, եւ մարմնով եւ արեամբն Քրիստոսի մտանել ի ժառանգութիւն որդէգրութեան Հաւրն երկնաւորի եւ ի թիւ իմաստուն կուսանացն եւ ամենայն սրբոց, որք զմարմինս իւրեանց ի խաչ հանինգ, որպէս ասաց առաքեալ, ամենայն ցանկութեամբք հանդերձ։ 24 Զի հոգւով գնասցուք եւ զցանկութիւնս մարմնոյ մի՛ կատարեսցուք։ 25 Եւ այսպէս յամաւթ առնէ զայն` որ իշխանութիւնն ունի զսատանայ։ 26 Զի ապրեսցին որսացեալքն ի նմանէն շնորհաւք Արարչին, եւ առաքինեալք յարդարութիւն եւ ի սրբութիւն եւ ի ճշմարտութիւն հաւատարիմ պատերազմաւ` անարատ մաքուր եւ անբիծ կատարեալ սիրովն որ ի Քրիստոս, եւ համբերութիւն ի վտանկս, սոքա հասցեն խոստացելոց բարեացն Քրիստոսի։
    27 Իսկ որք ոչ ընկալան զաւրէնս արդարութեան կարգաց եւ կրաւնից, եւ խաւարեցան անմտութեամբ սիրտք նոցա, մատնեալք եղեն ի բանսարկուէն յանառակ ցանկութիւնս եւ յամբարշտութիւնս եւ ի հպարտութիւնս եւ յամենայն անաւրէնութիւնս, մատնեաց զնոսա Աստուած տանջանաց անմահ մահու։ 28 Սակայն խնամք Արարչին ոչ թողին անդարման զարարածս իւր. այլ վասն բազում մարդասիրութեան իւրոյ քարոզեաց զդարձ եւ զապաշխարութիւն ի քաւութիւն ամենայն մեղաց։ 29 Զի դարձեալ վերստին առցուք արտասուաւք զաւազանին լուացումնն ի ձեռն հաւատարիմ եւ անսուտ խոստովանութեանն եւ ապաշխարութեանն, որ արտասուաւքն խառնեալ է։ 30 Զի գթացեալ ողորմի եւ տացէ զորդէգրութեան զշնորհս։ 31 Այնուհետեւ հնազանդեալ ընդ բարի կամացն` կատարեսցէ զարդարութիւնս ամենայն, եւ խլեսցէ զչար սովորութիւնսն ամենայն աղտեղի չար ցանկութեամբն հանդերձ. եւ ազատեալք ի դառն պարտեաց գեհենին` եւ ժառանգաւոր լինել կենդանի խնամոց բարերար սիրոյն Սուրբ Երրորդութեանն. զի յորդորեալք յառաքինութիւն եւ ի սուրբ վարս` ժառանգեսցեն զարքայութիւնն։
    32 Զի յորժամ յաւելուած սուտ կարծեացն մտին ի նախաստեղծն մարդն յայրն եւ ի կինն ի մախանաց բանսարկուին, եւ ի հրապուրանաց հեշտութեանն քարշեալ` եւ սուտ կարծեաւք աստուածք լիեալ` խաբեցան եւ ոչ պահեցին զպատուէր Արարչին իւրեանց, եւ ելին ի փափկութեան դրախտէն եւ զմահ ստացեալ ժառանգեցին։ 33 Զի յառաջագոյն պատուիրեցաւ նոցա գործել եւ պահել զդրախտն ժուժկալութեամբ պահոց. յո՛րս ուտել նոցա ի պտղոց, եւ յո՛րս ոչ։ 34 Նոյնպէս եւ այժմ քարոզեցաւ ի մեզ պահք, յո՛ր աւուրս պահելի, եւ յորս լուծանելի. որպէս աւրինադրեցաւ ի մարգարէիցն եւ յառաքելոցն եւ ի սուրբ հարց մերձաւորացն Աստուծոյ։ 35 Զի որ պահէ զսրբութիւն եւ զամենայն արդարութիւնսն իմանալի դրախտին, կայ մնայ ի նմին անմեղ ի դրախտի արդարութեան եւ առաքինութեան տնկոցն ի վայելս շնորհաւք Արարողին կենաց աստ, եւ անդ փոխել յանճառելիսն։ 36 Զայս ասելով ոչ իմանալի ասեմ զդրախտն, այլ տեսանելի առաջին մարդոյն. թէպէտ եւ ի մէնջ ծածկեաց հրեղէն սուրն ըստ խորին իմաստութեանն Աստուծոյ։ 37 Զի երկդիմի է իմանալ. մինն շաւշափելի եւ տեսանելի, եւ միւսն իմանալի` որ յառաքինութիւնսն վերաբերի։
    38 Զի պահք դաստիարակ են մարդկան։ 39 Զի որպէս զտղայս դաստիարակն հրահանգէ ի բաց կալ ի վնասակարաց եւ յաւգտակարսն կալ մնալ եւ յանաւգուտսն ոչ զբաղնուլ անժուժկալութեամբ։ 40 Վասն այսորիկ եդան մեզ պահք խափանիչ անժուժկալութեան ամենայն վնասուց, որ ի մեղսն է հակամիտութիւն հոգւոյ եւ մարմնոյ. զի կատարեսցուք զսրբութիւն ահիւն Աստուծոյ. անցցուք յանդորրութիւնսն յանքննինսն որ կայ եւ մնայ պահողացն։ 41 Եւ մի՛ որպէս որովայնամոլքն` որ նստան ուտել եւ ըմպել եւ յարեան ի խաղալ, եւ սատակեցան ի բարկութենէն Տեառն իսկոյն յոլովք։ 42 Զի զպատուիրանս նորա ոչ պահեցին. այլ նանրացան ի խորհուրդս իւրեանց. եւ զհրամանս պահոցն անարգեցին որկորստութեամբ, եւ ոչ կացին յուխտին, եւ խոստացեալ պարգեւացն ոչ հաւատացին եւ բարկացուցին զԱստուած. եւ էած ի վերայ նոցա հարուածս եւ սատակեաց։ 43 Իսկ որ ամփոփեցան ի պնդութիւնս պահոց, եւ ցուցին զփոյթ համբերութեան եւ ժուժկալութեան, եւ պահեցին զհրամանն Տեառն, եւ կացին մնացին ժուժկալք յաւրինադրեալ պահսն սրբութեան ամենայն բարեձեւ կարգաւք, նոքա ընկալցին զհանգիստն որ ի Քրիստոս։
    44 Զի են մեզ պահք բժիշկք. զի զոր անժուժկալութեամբ մթերեալ ի հոգի եւ ի մարմին զվնաս զպէսպէս ճաշակաց մեղաց, եւ ի միմեանց վերայ շեղջակուտեալ եւ նեխեալս յայլանդակ խորհուրդս եւ յանմաքուր վարս, ի ժուժկալութիւն եւ ի պահս մտեալ` նորոգեալ սրբի ի մթերից մեղացն, եւ լինի բնակարան սրբութեան։ 45 Զի պահք մերձ եկեալ` զդեղ առողջութեան շնորհել ի ժուժկալս, եւ ջերմութեամբ հոգւոյ սիրով հալէ զմթերս աղտեղութեան եւ յառաքինութիւնսն վերաբերէ։ 46 Եւ անուշահոտ վարուք ցամաքէ զժահահոտութիւնս եւ ի միջոյ բառնայ, եւ զառողջութիւն տայ հիւանդաց որք մեղաւքն ապականեալք իցեն։ 47 Եւ զսրբութիւն եւ զանարատ վարս յանձին ցուցանէ զկնի առողջութեանն` նահատակեալ ի սրբութիւն։ 48 Եւ զայն որ վիրաւորեացն զնա աղտեղի ցանկութեամբ եւ անխտիր անառակութեամբ, հարցէ զնոսա սրբութեամբ եւ անարատ ամբծութեամբ. եւ դատեսցէ զորովայնամոլութիւնն միշտ պահովք, եւ խլեսցէ զչար սովորութիւնն յանձնէ։ 49 Զի դատապարտեսցին ի ձեռն շնորհացն Քրիստոսի մեղքն եւ իշխան մեղացն, եւ առցեն զկատարեալ առողջութիւն փրկական խորհրդովն ստոյգ խոստովանութեամբ եւ ապաշխարութեամբ, պահաւք եւ աղաւթիւք ամրացեալ ի վնասուցն։ 50 Եւ այսպէս առցեն զպսակ յաղթութեան` որ գովութեամբ եւ պարծանաւք յաւրինեալ է պահողացն։ 51 Զի բազում արուեստք են կարգք պահոց, եւ բազում շահս ստանայ անձանց` որ սիրենն զնա եւ պահեն միշտ։
    52 Պահք կատարեալ հաւատոց ճշմարտութեան ազդեցութիւն. յԱստուծոյ ակնկալութիւն եւ յոյսն առողջութեան տանի անարատ եւ ամբիծ եւ սուրբ երախտեաւք սիրոյն որ առ Աստուած։ 53 Եւ այնոքիւք դադարէ այլանդակութիւն մտացն եւ շուայտութիւն զգայութեանցն. աչաց ի տեսանել եւ ականջաց ի լսել, լեզուոյ առ ի խաւսել, եւ ձեռաց առ ի գործել, եւ սրտիւ ուղիղ, եւ ճաշակելեաւք առ ի պարկեշտութիւն. ամենեքումբք պնդեալ ի պահս սուրբս, եւ զամենայն կամս ցանկութեան զգայութեանցն արմատաքի խլել, եւ զմոռացումն բարեացն զարթուցանել նշողիւք աստուածասիրութեանն։ 54 Եւ հրաժարել ի չար լուծմանէ մեղացն, ի պոռնկութենէ, յորովայնամոլութենէ, յամբարտաւանութենէ, ի նախանձուէ, ի բարկութենէ, յագահութենէ, ի գողանալոյ, ի ստութենէ, յերդմանէ, ի չարախաւսութենէ, ի զրկելոյ, ի նենգութենէ, ի ցասմանէ, ի թշնամանաց, յոխակալութենէ, ի ծուլութենէ, ի ծիծաղելոյ, ի խեղկատականաց, յարբեցութենէ, ի բանբասանաց։ 55 Զայսոսիկ զմահաբեր լուծուածս ի բաց փսխել ուղիղ խոստովանութեամբ, եւ առնուլ զդեղն կենաց, եւ առողջացեալք սիրով Հոգւոյն` յառաքինութեան ասպարէզն նահատակեսցուք ընդդէմ վնասակարացն զուղղութեան վարսն։ 56 Եւ միամտութեամբ հնազանդեալք բարերար կամացն փակել զամենայն յորդումն չարին։ 57 Եւ զչար եւ զդառն շարժմունս մտաց եւ զգայութեանց արգելուլ միշտ, որ է լրումն եւ կատարումն պահոց. որ հասուցանէ ի դրունս կենաց։ 58 Ամրացեալք ներքոյ պահոցն ժուժկալութեամբ համբերութեամբ, եւ զգուշութեամբ ի զգաստութեան մնալով, եւ յորդորեալք ի գութ եւ յողորմութիւն առ կարաւտեալս հեռաւորս եւ մերձաւորս ի փառս եւ ի պարծանս համաւրէն ատենին եւ յարութեանն մեռելոց։
    59 Պահք զծածկեալ հիւանդութիւնս, որ ի մարմնի, արտաքս հանէ։ 60 Որպէս դեղ մաղձոյ` որ ընդ ճաշակելն իւրում զմաղձն արտաքս փսխէ եւ զառողջութիւն տայ, սոյնպէս եւ զմեղսն պահք. զի ի նուազեալ կերակրոց` եւ մարմինն հանդարտանայ եւ սրբի։ 61 Զի զմարմնոյ զհետ երթեալ` կորուստ անձին ստանայ. իսկ զհոգւոյ` զկեանսն յաւիտենականս ի Տէր։ 62 Պահք զաւրացուցիչ են հոգեւոր վարուց եւ խափանիչ մարմնական շարժմանց. զի ի զաւրանալ միոյն` միւսն տկարանայ։ 63 Զի որպէս գիշակեր թռչունք տկարանան ի թռչել յանխնայ ուտելոյն, եւ դիւրաւ ըմբռնին յորսողաց ի մահ, իսկ սակաւակերքն երագաթռիչք են եւ անըմբռնելիք յորոգայթադիր որսողաց, սոյնպէս է իմանալ զորկորամոլսն եւ զպարկեշտսն ի պահս սուրբս։
    64 Եւ Եղիա մարգարէն յորդորէ զմեզ ի պահս պնդութեան, որ պահեաց զքառասուն տիւ եւ զքառասուն գիշեր, եւ եբարձ զամենայն կարիս յինքենէ զմարդկային շարժմանցս, եւ երեւման Աստուծոյ արժանաւոր լիեալ` վերացաւ հրեղէն կառաւք յերկինսա։ 65 Սոյնպէս եւ Մովսէս պահեաց զքառասուն տիւ եւ զքառասուն գիշեր. ոչ մի անգամ, այլ երրորդ անգամ. զի զինքեան զկարիսն լուծցէ, եւ զբարկութիւնն Աստուծոյ որ ի վերայ ժողովրդեանն` որ ուտելով եւ ըմպելով ի խաղս լիեալ պաշտեցին զգլուխ որթուն եւ սատակեցան, արգելցէ պահաւքն, եւ լիցի աւրէնսդիր յԱստուծոյ` Իսրայէլի սուրբնբ։ 66 Սոյնպէս Յովհաննու ամենայն կենացն զպահսն բացայայտէ. որ ոչ ուտէր եւ ո՛չ ըմպէր ի բերից երկրաւորաց կազմեալ կերակուր. այլ մարախով եւ վայրենի մեղերբ զպէտս վճարէր յանապատին։ 67 Եւ սրբեալ ի պահոց` եղեւ կարապետ եւ տեսող անճառիցն ըստ Աւետարանին։ 68 Այսպէս եւ Տէրն յետ մկրտութեանն պահովք պնդեալ աստուածախառն մարմնովն ընդդէմ թշնամւոյն զպատերազմն առնէր. զի այնպէս ուսուսցէ զմարդիկ սպառազինեալ պահովք ընդդէմ թշնամւոյն մարտից, եւ նահատակեալ պահովք եւ բովանդակ առաքինութեամբք առեալ շնորհս յաղթութեան եւ յաղթեալ փորձողին։ 69 Որպէս եւ Տէրն մեր որ վերացաւ ի թեւս հոգւոյն ընդ աջմէ մեծութեանն ի բարձունս, եւ զնոյն իսկ զմարտն պահովք եցոյց մեզ։ 70 Զի զորկորստութիւն եւ զամենայն զբաւսանս որ են բեռինք մեղաց` ի բաց ընկեսցուք, զի արժանի լիցուք թեւաւք հոգւոյն վերանալ եւ զՏէրն փառաց տեսանել, եւ լսել եթէ եկայք աւրհնեալք Հաւր իմոյ, ժառանգեցէք զարքայութիւնս իմ։
    71 Զի ամենայն սրբոցն` պահք եղեն առիթ սրբութեան եւ յերկրէս ամբառնալոյ եւ մերձենալ ի հոգեղէնսն։ 72 Զի որպէս հրով զսրբութիւնսն ընկալան ի ձեռն պահոց, եւ ապա ընտանեցաւ նոցա հուրն կիզող որպէս երից մանկանցն ի հնոցին` որ պահովքն էին սրբեալք։ 73 Զի հուր զայրելիսն այրէ, եւ զսրբեալսն պահովք առաւել լուսաւորէ եւ պայծառս կազմէ լուսով։ 74 Իսկ որ ոչն էին արժանի եւ մերձ եղեն ի հուրն, իբրեւ զխռիւ այրեցան. զի չէին ընկալեալք ի պահոց զսրբութիւն։ 75 Իսկ եթէ արդարոց կատարումն են պահք` ի հոգեղէնս եւ ի մարմնեղէնսն լինել, քանի աւգուտս բերէ մեղաւորաց` որ ի պէսպէս ցանկութիւնս իցեն։ 76 Զի սրբեալն պահովք` ազատէ ի մեղաց զներքին եւ զարտաքին մարդն ի բծից անտի, որպէս զոսկի եւ զարծաթ հրով սրբեալ եւ պարզեալ յաղտոյ անտի. եւ այսպէս լինի անաւթ պատուական պիտանի Տեառն իւրոյ. եւ կամ որպէս զերկաթ ընդրեալ ի փորձողաց կարծր եւ մաքրական հրով կազմեալ ի պէտս մարդկան։ 77 Զի եւ սուրբ առաքեալքն եւ մարգարէնք նախ ինքեանք սրբեցան պահովք եւ ամենայն սուրբ կարգաւք, եւ ապա քարոզեցին զհաւատս եւ զուղեղ վարս հանդերձ ամենայն սրբութեամբ։ 78 Որք հաւատացին ի ձեռն շնորհացն ի Քրիստոս, սրբեցան եւ եղեն աւթեւան Աստուածութեանն։ 79 Զի եղեն սուրբքն աղբիւրք հրեղէնք, եւ զամենեսեան արբուցին հրով Հոգւոյն սրբութեամբ պահոց. որք ընթանան ի կէտ կոչմանն որ ի Քրիստոս։
    80 Պահք աղ են, որ անուշացուցանեն զնեխութիւնս հոգւոց եւ մարմնոց աղտեղութեան մեղաց, եւ անուշացուցանեն ընդ անոյշ կամս Հոգւոյն Սրբոյ անարատութեամբ. զի եւ աղ յերկրէ ելանէ եւ անուշէ զայլսն։ 81 Պահք յորդորեն զմարդիկ յապաշխարութիւն եւ յուղղութիւն ածեն. եւ ըստ խոստովանութեան կարգին հաստատեալ ի պահս` լուծանին մեղքն։ 82 Զի որպէս զանասուն համարեալ են` որք ոչ զգան ի ձեռն պահոցն սրբութեամբ մերձենալ առ Տէր։ 83 Եւ իմաստունք են` որ զառ հաւատչեայ յուսոյն կենաց ընկալեալ են յանձինս. եւ յիմարք են` որ ի պատիրս յուսահատութեան իւրեանց կապեալ են։ 84 Եւ երկուցունց պիտոյ են պահք. զի որ կատարեալ է ի գիտութեանն, անուշացուցանեն պահք զճաշակս սրբութեան ըստ հաճոյիցն Տեառն, եւ զտխմարսն ածեն ի գիտութիւն ճշմարտութեան հաւատոցն։ 85 Եւ որք կենդանիքն են առ սրբութիւնն, ամրացեալ պահէ անարատս պահք։ 86 Եւ որ մեղաւքն են մեռեալ, կենդանացուցանէ պահք, խառնեալ ընդ նմա զամենայն արդարութիւնս։ 87 Զի որպէս կերակուրք աղիւ համեմին եւ ի պէտս մարդկան հրով անուշանայ, այսպէս կամք մտաց եւ մարմնոյն կատարեալ պահովք համեմին ի շնորհաց Հոգւոյն, եւ ի մեծութիւն տէրութեանն նուիրին եւ տան զխաղաղութիւն։ 88 Զի Հոգին Սուրբ թշնամանի յանժոյժ որկորստութենէ եւ ի ստահակ յանդգնութենէ եւ ի զբաւսանաց արբշռաց, որք զանձինս իւրեանց ետուն ի կամս շռայլութեան։ 89 Զի որպէս անժուժկալութիւնն Եւայի եւ Ադամայ անէծս ի վերայ էած եւ մահ, նոյնպէս ծնելոցս ի նոցանէ որ զնոյն անժուժութիւնն ունին` արտաքոյ բարւոյն որովայնամոլութեամբն անկանիցին։ 90 Իսկ պահք եւ ժուժկալութիւն փրկչին եբարձ զթշնամութիւն ի միջոյ եւ հաշտեցոյց զԱստուած ընդ մարդկան ի ձեռն խաչի եւ կամաւոր չարչարանաց. որք հաւատացին կենսաբեր քարոզութեանն, որ կոչեաց զմարդիկ ի կեանս վերստին նորոգմանն։
    91 Պահք պարիսպ հզաւր եւ դուռն ամուր, որ պահէ ի մտից վնասակարաց ի խորամանկ թշնամւոյն մերոյ։ 92 Զի մի՛ լիցուք որպէս զորդիսն Հեղեայ անժոյժք, որ զբարկութիւնն Աստուծոյ շարժեցին ի վերայ ինքեանց եւ հաւրն եւ ժողովրդեանն Աստուծոյա։ 93 Այլ ժուժկալք որպէս Սամուէլն, որ պահաւք սնեալ ի մանկութենէ` եղեւ գլուխ մարգարէից։ 94 Պահք շիջուցանեն զբորբոքեալ հուրն ցանկութեան. զի որպէս հուր ի նիւթոյ պակասեալ շիջանի, նոյնպէս եւ որովայնամոլութիւն եւ արբեցութիւն պակասեալ` ցանկութեանն բոց շիջանի, եւ սրբութեանն եւ արդարութեանն բորբոքի պահովք պնդեալ։ 95 Պահք ցամաքեցուցանեն զգիջութիւն պղծութեան. եւ որպէս յերաշտութենէ խոնաւ երկիր չորանայ, այսպէս գարշացեալ անձն ի գիջական զազիր ախտէ սրբեալ անուշահոտանայ։ 96 Պահք արգելու զեռանդն ցանկութեան մանկանց. որ հրով ախտին տոչորի ի թշնամւոյն շարժմանց։ 97 Պահք դադարեցուցանեն զլկտութիւնս որ ի կերողութենէ եւ յարբեցութենէ յառաջագային. զի մերձեալ պահք ի մարմինս` վերաստեղծու ի սրբութիւնս։ 98 Պահք խափանեն զյոյզս մտաց եւ մարմնոյ` պղտորեալս ի յուղխից ցանկութեանց հոսմանց, եւ յստակեալս արբուցանէ զիմանալի եւ զհոգէկիր երկիրն։
    99 Պահք նաւահանգիստ են խաղաղ ծովածուփ ալեաց ախտից եւ ամենայն վնասու, եւ առաջնորդէ ի կենաց նաւահանգիստն, զի մի՛ վնասեսցի յորկորստութենէ եւ յարբեցութենէ ի մահ` ի ծովու մեղաց ալէկոծելով։ 100 Պահք եկեալ` խաղաղութիւն առնեն ամբոխից, եւ հանգուցանեն զսպասաւորս, եւ ամենեցուն առաջնորդ լինի ի զգաստութիւն` զվերինսն խորհելով որ ի Քրիստոս։ 101 Պահք սանձք է ստահակաց, որ անարգել են յանիրաւութիւնս։ 102 Զի որպէս ձիոյ սանձս ի բերանս դնի, եւ ամենայն մարմինն նուաճի եւ անսայ ի կամս երասանակալին առ հոգեւոր պատերազմն։ 103 Իսկ որոց միտքն վառեալ իցեն արդար եւ սուրբ խորհրդովք, զգայարանսն կազմեալ պատուիրանապահութեամբն. եւ եթէ ոչ ունի զպահոցն պնդութիւն, յարձակել մարտին դիւրաւ ըմբռնի։
    104 Առաւել եւս զգուշացուցանէ ի մսոյ եւ ի գինւոյ բանս խրատու. զի գինի առաւել յիմարեցուցանէ զգայութիւնսն եւ զմիտսն եւ եռացուցանէ զցանկութիւնսն եւ յանառակութիւն շարժէ, մանաւանդ զմանկանց. եւ հոսումն գիջութեան ի մարմնոցն լինի։ 105 Գինի թմբրութիւն սրտի, պապանձումն բերանոյ, խաւար աչաց, խլութիւն ականջաց, լուծութիւն ձեռաց, գայթակղութիւն ոտից, ցնորք խորհրդոց, ծանրութիւն քնոյ, թշնամի արդարութեան։ 106 Գինի զերկիւղ մերժէ, զպատկառանս ի բաց մղէ, եւ զյիշատակս պատուիրանացն քամահէ, եւ զխնամս սուրբ սիրոյն զանցուցանէ, եւ յուղիւղ հաւատոցն զարտուղի հանէ, եւ զահեղ դատաստանն անյիշելի թողու, եւ ոչ տայ թոյլ զմտաւ ածել զմահ եւ զանվախճան տանջանսն։
    107 Զայս ասելով ոչ ի հիւանդաց եւ ի տկարաց արգելում զսակաւապիտութիւն գինւոյ ըստ առաքելոյ խրատուն վասն ստամոքսի եւ ստէպ հիւանդութեան առ տկարս եւ առ ծերս։ 108 Իսկ որ կարողք եւ մանկագոյնք են հասակաւ, զգոյշ կայցեն ի մսոյ եւ ի գինւոյ, զի մի՛ դիւրաւ ըմբռնեսցի ի հանապազորդ թշնամւոյն, որսացեալք ի նմանէ ի նորա կամս։ 109 Զի գինի եւ արբեցութիւն ապականեն զկատարեալ արս իմաստունս. իսկ զանկատարս մարմնով եւ մտաւք զի՞նչ պարտ է ասել։ 110 Զի որպէս հրով տոչորէ եւ վառէ զցանկութեանն բոց. զի հուր զմարմինն միայն այրէ, իսկ միս եւ գինի զհոգիսն շարժմամբ ցանկութեան։ 111 Եթէ հուր առանց նիւթոյ շիջանի, ապա եւ ցանկութիւն առ ի պահոց։ 112 Ապա եթէ անարգել յուտել եւ յըմպել եւ ի զբաւսանս իցէ մանկութիւնն, մի՛ ակն ունիցի ողջախոհանալ ի սրբութիւնս. այլ եռացեալ ցանկութիւն որովայնամոլութեամբն` հեղու զհոսանս եւ այրէ զորս գտանէ ախտին սիրովն, եւ կազմէ դատաստանս ինքեան սրտմտութեան եւ հաղորդակցաց իւրոց. Զի որդն նոցա, ասէ մարգարէն, ոչ վախճանի եւ հուրն նոցա ոչ շիջանի. եւ եղիցին ի տեսիլ ամենայն մսեղեացա։ 113 Այսքան պատիժք ունին որովայնամոլք եւ արբեցողք. որք կան եւ մնան ի նմին եւ ապականեն զանձինս պէսպէս գարշութեամբ ախտիւք։
    114 Պահք ճշմարիտ զամենայն ցանկութիւնս ի բաց մերժէ զհոգւոց եւ զմարմնոց, եւ հետեւել յամենայն արդարութիւնս, եւ ժուժկալ լինել` որք զինուորինն ընդդէմ հոգւոց եւ մարմնոց առ ի լուծումն մեղաց։ 115 Այլ կալ մնալ ի բարեպաշտութեան ջանս ի Քրիստոս Յիսուս ի Տէր մեր. որում փառք յաւիտեանս. ամէն։
Ժ
ՆՈՐԻՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ԵՐԱԽՏԱՒՈՐՈՒԹԻՒՆ ԱՆԶԵՂՋ ԲԱՐԵՐԱՐ ԿԱՄԱՑՆ ԵՒ ՅՈՐԴՈՐՈՒՄՆ Ի ԼԱՒՆ ԵՒ ՅԱՌԱՒԵԼՆ ԸՍՏ ՃՇՄԱՐԻՏ ԱՌԱՔԻՆՈՒԹԵԱՆՆ Ի ՓԱՌՍ ԱՄԵՆԱՍՈՒՐԲ ԵՐՐՈՐԴՈՒԹԵԱՆՆ ՃԱՌԵԱԼ
    1 Շնորհս ունիմ երախտեաց բարերարութեանն անսկիզբն եւ անփոփոխ մշտնջենաւոր տէրութեանն Սուրբ Երրորդութեանն, որ աղբիւրն է ամենայն արարածոց երկնաւորաց եւ երկրաւորաց, եւ որ ի նոսա արարածք են։ 2 Եւ արբուցանէ զամենեսեան առհասարակ բարերար կամաւք, ամենագիւտ սիրոյն խնամովք. զի ժառանգորդս արասցէ զբանաւորս մշտնջենաւոր երանութեանցն։ 3 Զի առողջ, սուրբ եւ անաղտ լիցուք ի պատուիրանացն պահպանութիւնս, եւ անբիծ երախտեաւք` մտերիմ սիրով եւ ուղեղ հաւատով լինել աւթեւան սուրբ` Ամենասուրբ Երրորդութեանն, եւ կալ ի մշակութեան հանապազ վասն առաւել սիրոյ Արարչին, եւ կենաց եւ փրկութեան ընկերաց. աշակերտել բարերար կամացն եւ հնազանդել, եւ ցուցանել զհանդէս լաւութեան ըստ հոգեւոր աւրինացն յորդորմամբ յուսոյն։ 4 Առեալ զկենդանի խրատուն զսերմնն, եւ հատուցանել զարմտիս հարիւրաւորս. զի որպէս եղեալք ի նմանէ, նոյնպէս խնամեալք ի նորա շնորհացն։ 5 Որպէս երկիր բարի զսերմն բարի ընկալեալ` բազմապատիկ առնէ զարդիւնս արմտեացն, նոյնպէս զսերմանեալն ի մեզ խրատս բազմապատիկս արասցուք արդիւնս իշխանական կամաւք. զի եւ ընդրութիւնք են ի տեսողէն լաւաց եւ վատթարաց արմտեաց։
    6 Զի որ զընկերն սիրէ ըստ Աստուծոյ սուրբ սիրոյն, արմտիք լինին սուրբ. է որ ի ձեռն շահաւոր աւգտից, եւ է որ ի ձեռն բարի խրատու` յորդորել ի հոգեւոր շահս. եւ ատել զվնասակարսն սիրով Հոգւոյն։ 7 Զի Սէր, ասէ, ոչ կերպարանի, ոչ ամբարտաւանի, ոչ ամբարհաւաճէ, ոչ նախանձի, ոչ խորհի զչար ընկերի, այլ զբարի. ամենայնի տեւէ, ամենայնի համբերէ, եւ ոչ երբէք սէր ի չար փոխի ի բարւոյնա։ 8 Եւ ամենայն առաքելոց եւ մարգարէից գլուխ սէր է` որ ի միասին եւ յԱստուած կապէ։ 9 Սիրեսցես զՏէր Աստուած քո, ասէ, յամենայն սրտէ. եւ զընկերն քո իբրեւ զանձն քոբ։ 10 Զի որ կայ ի սէրն, կայ յԱստուած։ 11 Զի սիրել զընկերն` զԱստուած է սիրել։ 12 Եւ բազում շահս անձինն ստանալ յԱստուծոյ եւ ընկերաց սիրողաց Աստուծոյ։ 13 Իսկ որք անձնասէրքն են աւելի քան զարժանն` զընկերին շահս յինքեանս ձգեն. եւ անդ լինի զրկումն եւ զլացումն եւ ապիրատութիւն, ստութիւն, երդմնահարութիւնք, զզուել հարկանել սպանանել։ 14 Եւ վասն այսորիկ աւրինադրեաց մարգարէիւք, եւ քարոզեաց առաքելովք, եւ խրատէ քահանայապետիւք եւ ժառանգաւորաւք եկեղեցւոյ, զի ողջախոհասցին յարդարութիւն եւ ի սրբութիւն եւ յիրաւունս. յուսով արքայութեանն առնուլ աստ զառհաւատչեայ ազատութիւն եւ անհոգութիւն մեծարանաւք ի գոհութիւն Աստուծոյ. զանձն եւ զտուն ազգաւք ազատել ի պատժոց եւ աւրհնիլ ի Տեառնէ. եւ ի հանդերձեալսն փառս եւ պսակս անեղծս պարծանաւք ի Քրիստոսէ։
    15 Այլ եւ զթագաւորս եւ զիշխանս եւ զդատաւորս ի խաղաղութիւն եւ ի շինութիւն աշխարհաց կարգեաց Աստուած. զի զամբարիշտս, զշունս, զգողս, զկախարդս եւ զամենայն անիրաւս պէսպէս տանջանաւք եւ մահուամբ զարհուրեցուսցեն. զի ամենայն չարագործք ըմբռնեալ ի յահէ արգելցին ի չարեաց։ 16 Բայց է եւ ի նոսա անիրաւութիւնք նման նոցա եւ առաւել եւս, որք կաշառաւք եւ կամ այլ եւս չարեաւք բազմացուցանեն զանաւրէնութիւնս համարձակեալ ի վնասս։ 17 Եւ վասն այսորիկ բանան դրունք բարկութեան սովոյ եւ սրոյ եւ գերութեան եւ պէսպէս վտանգից մահուց. եւ յետ աստեացս ի հրախառն խաւարն արտաքին, ուր լալ աչաց է եւ կրճել ատամանց։
    18 Իսկ իրաւախորհքն եւ արդարադատքն փրկութեան եւ կենաց պատճառք լինին բազմաց, առողջութեան եւ խաղաղութեան եւ շինութեան աստ, եւ անդ փառաւք պսակեալ ի գլուխ բազմականացն արդարոց։ 19 Զի աղբիւրք են յիրաւանց Աստուծոյ` ուստի կեանք բաշխին բարեգործացն, եւ հարուածք եւ մահք անիրաւացն։ 20 Եւ լոյս գիտութեան աստուածային գրոց յայտ առնեն զբարեգործացն բարի հատուցումն, եւ անիրաւացն զհարուածս բարկութեան։ 21 Եւ յերկուցունց կողմանց յայտնի լինին Արարչին իրաւունք. զարդարսն փառաւորէ, որ հոգեւոր աւրինաւքն հաճոյացան տէրութեանն, եւ կացին ի ճշմարտութեան ի սրբութեան յամենայն արդարութիւնս. որք եւ անանց լուսովն փառաւորեալ պսակին ի տիեզերական ատենին յաւուրն յետնում առաջի երկնաւորաց եւ երկրաւորաց։ 22 Ուր եւ զանիրաւսն անարգանաւք դատապարտէ ի պատիժս, որք արհամարհեցին զպատուիրանս նորա եւ ոչ պահեցին զսրբութիւն եւ զիրաւունս եւ չթողին յոյս անձանց, եւ վասն այսորիկ եղեն ժառանգորդք յաւիտենական տանջանացն։
    23 Զի յանձնիշխան կամացն այլ եւ այլ բարք ծնանին, եւ ի բարուցն գործք եւ ի գործոցն անուանք չար կամ բարի, եւ ըստ անուանն հատուցումն։ 24 Եւ բարւոյ կամացն ծնունդ բարի եւ հնազանդութիւն, եւ ի հնազանդութենէ հպատակութիւն, եւ ի հպատակութենէ սէր, եւ ի սիրոյ բազմաշահ երախտիք բարեաց։ 25 Նոյնպէս յարհամարհանաց եւ ի ծուլութենէ եւ յանհնազանդութենէ ամենայն դժնդակութիւնք ծնանին, եւ ապախտաւորութիւն առ երախտիս Արարչին մեր։ 26 Եւ պատճառ այսոցիկ ծննդոց անձնիշխան կամակարութիւն մտաց. եւ զաներեւոյթսն յերեւելիս բերեն ի լաւն կամ ի վատթարն հակամիտեալ։ 27 Այլ որք ընդրեն զբարին եւ առնեն, երանելիք են. իսկ ապիրատքն պատժին խրատիւք. զի զղջասցին եւ ապաշխարեսցեն զկամակար վարսն անիրաւութեանց, եւ գտցեն զողորմութեան շնորհ ի բարերար Տեառնէն` որ գթայ առ արարածս իւր եւ ոչ թողու ի խնամակալ սիրոյն իւրոյ։ 28 Զի զանբաւ եւ զանպատում բարիսն տայ որք խնդրենն ի նմանէ, եւ լինի պարգեւատու որք աղաղակեն առ նա ի տուէ եւ ի գիշերի, եւ ըստ աւետարանական երանութեանցն կոչէ յիւր արքայութիւնն եւ ի փառս. զի ճշմարտեալ ըստ կարգացն Քրիստոսի` ժառանգեսցուք զերանութիւնսն։
    29 Երանի, ասէ Տէրն, աղքատաց հոգւով, զի նոցա է արքայութիւնն երկնիցա. որք վասն աւետեացն` հոգւով կամաւ աղքատացան, ի բաց ընկեցեալ զմարմնաւոր դժնդակ մեծութիւնս` եւ հոգեւոր յուսովն զգեցան զմշտնջենաւոր մեծութիւնսն։ 30 Սուրբ մտաւք եւ մարմնովք անկեղծաւոր հաւատով կատարեցին զկամսն Տեառն սիրով. որպէս իմաստուն նաւապետք ուղղելով զնաւ մարմնոյս ի ծովածուփ աշխարհական ալեացս, թափեալ զծանր բեռինսն յաշխարհիս ծովու, եւ հոգւով թռուցեալ հասցեն ի նաւահանգիստն խաղաղութեան։ 31 Այսպէս հոգւով աղքատացեալքն երանին, որ ընդ ամենայն վտանգս աշխարհիս անցանելով հոգւով եւ ճշմարտութեամբ անվնաս պահեցին զանձինս ի չար ցանկութեանց, ի փառասիրութենէ, յընչասիրութենէ։ 32 Առ ձեռն պատրաստ ունելով զամենայն ցանկութիւնս, եւ զամենեքումբք զանց արարին վասն անճառ երանութեանն` որ կայ պահի յուսացելոցն ի Քրիստոս, որ վասն մեր աղքատացաւ ստուգապէս, որ Տէրն է փառաց։ 33 Զի հայեցեալք յելս գնացից կամաւոր աղքատութեանն երախտաւորին` հասցեն յաւթեւանս կենաց ի դուռն փրկութեան յանփոփոխ երանութիւնսն որ լին է կենդանի անուշակ երանութեամբ։
    34 Երանի հեզոց, զի նոքա ժառանգեսցեն զերկիրբ։ 35 Զաւետիս եկեղեցւոյ ասէ երկիր. որ ամենաշահ կենաւք հանդարտութեամբ են վարք, ազատեալք յամբոխից եւ ի խռովութենէ փորձանաց։ 36 Յամենայն դժնդակացն որք զինուորին` անշարժ մնալ միշտ։ 37 Հեզութեամբն ցածուցանել զամենայն բարկութիւն եւ զվնասակար շարժմունս` զինքեան եւ զամենեցուն, որ ամբաստանաւք լի է, ի կշտամբանս, ի տոյժս, ի տուգանս, յանարգանս, յամաւթ եւ ի պէսպէս տանջանս։ 38 Իրաւամբք հեզութեանն առաջնորդել յամենայն արդարութիւնս. յամբծութիւն, ի սրբութիւն, ի սէր անշարժ, յուղիւղ հաւատս։ 39 Շնորհաւք հեզութեամբն բնակել յերկրի, եւ զուարթածաղիկ առ ամենայն առաքինութիւնս անուշահոտ հեզութեամբն զարդարեալ, եւ յուսով ակն ունել մշտնջենաւոր անփոփոխ անվախճան կենսատու երանութեանցն։
    40 Երանի, ասէ, սգաւորաց, զի նոքա մխիթարեսցինա։ 41 Որոց ընկալեալ են շնորհս ի Հոգւոյն որ առ Աստուած. սէր բաղձալի, խնդիրս արտասուաւք. անմեկնելի ի նմանէ լինել յԱստուծոյ սգաւորն, որ անձկայ շնորհաւք տեսանել զանճառելիսն` որ սրբոցն տուաւ։ 42 Այլ եւ զզղջացեալսն է իմանալ սգաւորս, որք դառնան ի չարաչար վարուց ստոյգ խոստովանութեամբ, եւ հանապազ արտասուաւք խնդրեն զթողութիւն մեղաց յամենեցունց Տեառնէն. զի կարասցեն հասանել յաւթեւանս կենացն` որ լին է անմահութեամբք, եւ զուարթածաիկ զուրախութիւնսն ընդ ճշմարիտ սգաւորսն ժառանգէ զերանութիւնսն` որ յաւիտենից մխիթարութիւնն է։
    43 Երանի որ քաղցեալ եւ ծարաւի իցեն արդարութեան, զի նոքա յագեսցինբ։ 44 Որք հրաւիրանաւն կոչեցան ի հոգեւոր հարսանիսն, զի վայելեսցեն զբարիսն. որ մեծաւ բաղձանաւք ցանկան լնուլ արդարութեան ճաշակաւքն։ 45 Որպէս քաղցեալքն եւ ծարաւիքն ըստ համահամ քմացն խորտկաց եւ ըմպելեաց լցուցանեն զպէտս ցանկութեան ի կերակուրս եւ յըմպելիս, այսպէս եւ փափաքողք աստուածայնոյն վայելից` արժանաւոր կարգաւք փութան հասանել ի բաղձալին եւ ի յոյժ ախորժելի ճաշակումն` որ կայ մնայ միշտ, որ երանութեամբն է զարդարեալ յարքայութեանն արդարոց։ 46 Որ միշտ վայելեն զաննուազ եւ զանսպառ բարիսն, որք աստէն ժողովեցին ի շտեմարանս անմահ կենացն։
    47 Երանի որք լան այժմ, զի նոքա ծիծաղեսցինգ։ 48 Որք զերծանել ցանկան յերկրաւոր ի զբաւսանաց, ի յագահութենէ, ի չար ցանկութեանց. եւ ջանան մտանել առ Աստուած, ջերմեռանդ արտասուաւք խոշտանգեալ զանձնն եւ նեղեալ բազում նեղութեամբք. զի սուրբ եւ անբիծ եւ անարատ երախտեաւք Բարերարին հասցէ յուրախութիւնսն Տեառն ի վայելսն անուշակս հանգստեան սիրոյն սրբութեան` լնուլ զբաղձանս անձկոյն որ առ Աստուած, զոր արտասուաւքն խնդրէր միշտ զերանութիւնսն զորդեգրութեանն շնորհս, որ լին է անճառ խնդութեամբ ի փառս Աստուածութեանն։
    49 Երանի ողորմածաց, զի նոքա ողորմութիւն գտցենդ։ 50 Որ գործակցութեամբ ողորմութեանցն Աստուծոյ նմանեալ, ոյժ աւգտութեան առեալ յաստուածեղէն զաւրութենէ անտի. զի ամենեցուն ողորմեսցին առաջնորդել, ուսուցանել, աւգնել նեղելոց, լցուցանել զկարաւտեալս ի պէտս հոգեւորս եւ մարմնաւորս։ 51 Զի ընկալցի զբարիսն յերկրի աստ զողորմութեան շնորհս ի Տեառնէ, եւ ի հանդերձեալսն զառատապարգեւ բարիսն` որ լին է ամենայն երանութեամբք, զոր պատրաստեաց Աստուած ողորմածացն։
    52 Երանի այնոցիկ որ սուրբ են սրտիւք, զի նոքա զԱստուած տեսցենա։ 53 Որ շնորհաւքն Աստուծոյ հաւատով եւ ճշմարտութեամբ, սրբութեամբ եւ արդարութեամբ զամենայն բիծս մարմնոյ եւ զմտաց սրբել զչար ցանկութեանց։ 54 Եւ մաքուր խորհրդով եւ անարատ մարմնով հայել ի փառս Տեառն. իբրեւ ընդ հայելի տեսանէ իմանալեաւքն զիմանալի Աստուածութեանն լոյս։ 55 Ապա եթէ ժանգով մեղացն աղտեղեալ իցէ, չար ցանկութեամբքն եւ չար խորհրդովքն եւ չար գործովքն եւ ոչ սրբէ զխորհուրդս եւ զզգայարանսն եւ նայի ի վեր ի ճառագայթս Աստուածութեանն որ ի Քրիստոսն է արդարութեան արեգակն, ոչ տեսանէ զլոյսն մեծ Ամենասուրբ Երրորդութեանն, որ յիմանալիսն ծագէ եւ լուսաւորէ զսուրբսն սրտիւ եւ զանարատսն անդամաւք։ 56 Զի ժառանգեսցեն զերանութիւնս կենացն անմահից, որ տայ զառհաւատչեայ տեսութիւնն ի Քրիստոս Յիսուս։
    57 Երանի խաղաղարարաց. զի նոքա որդիք Աստուծոյ կոչեսցինբ։ 58 Որ գործակից են Որդւոյն Աստուծոյ, որ արար խաղաղութիւն եւ հաշտեցոյց զՀայր ընդ արարածս։ 59 Զի որ հրաժարեալ է ի չար ամբոխից եւ ի խռովութենէ եւ ի ցասմանէ եւ ի չար ցանկութենէ, եւ խաղաղացեալ սիրով, այնպիսին ունի զհիմն խաղաղութեան մտաւոր հոգւոյ ի Քրիստոս։ 60 Զի որպէս Որդին Աստուծոյ որ եբարձ զխռովութիւն որ յաղագս մեղացն պարտեացն էր առ մարդիկ, եւ աւետարանեաց զխաղաղութիւն, նոյնպէս, ասէ, լինել խաղաղարար, զի եղբարք նորա լիցուք` նմանեալ խաղաղարարին։ 61 Զի թէ մեծաց իրաց խաղաղարար լինի եւ կամ փոքունց յաղագս Աստուծոյ եւ մարդկան փրկութեան, եւ բառնայ ի միջոյ զվնասակար թշնամութիւն հոգւոյ եւ մարմնոյ, հաշտ եւ խաղաղականին հանդիպի, եւ զանուն եւ զփառս Որդւոյն Աստուծոյ ժառանգէ հանդիսիւք լաւութեան, սուրբ եւ անբիծ եւ անարատ խաղաղարար ի Քրիստոս. որ աստ մեծարի եւ պատուի, եւ անդր բարձրանայ եւ փառաւորի խաղաղարար երանութեամբք ի Քրիստոս։
    62 Երանի որ հալածեալ իցեն վասն արդարութեան, զի նոցա է արքայութիւնն երկնիցգ։ 63 Զվկայիցն զհանդէս ցուցանէ բանս եւ զամենայն առաքինութեանց. զի որ յամենայնէ աւտար է, եւ մասն չունի ինչ ընդ երկրաւորս եւ պատճառս ինչ եկամուտ զբազմանց, անյար ի վնասակար ցանկութիւնս, այնոքիկ են որ ի չարէն հալածեալք եւ առ Աստուած դիմագրաւեալք հաւատով վասն ճշմարտութեան Աւետարանին քարոզութեան։ 64 Որպէս եւ առաքեալ ասէ` եթէ Որ կամին աստուածպաշտութեամբ կեալ ի Քրիստոս Յիսուս, ի հալածանս կացցեն. զի մարդք չարք եւ կախարդք յառաջ եկեսցեն ի չար անդր ի մոլորեցուցանելդ։ 65 Իսկ սուրբք հալածին ի չարէ ի բարիսն որ առ Աստուած եւ յԱստուծոյ առեալ. զի մի՛ նմանեսցեն անառակ որդւոյն, խաբեալ ի դիւաց ելցեն ի հայրենի խնամոցն, վատնել զսրբութեան վարսն անառակութեամբ։ 66 Այլ դարձցին` նմանեալ ի հայրենի խնամսն` ի չարասիրաց հալածչաց ի դիւաց ի մարդկանէ, զի հասցեն հալածանաւքն ի խոստացեալ աւետիսն արքայութեանն անճառ երանութեամբքն պսակեալք ի փառս ամենազաւր Տեառն Աստուծոյ։
    67 Երանի, ասէ, ձեզ, յորժամ նախատիցեն զձեզ մարդիկ եւ հայհոյեսցեն եւ ասասցեն զամենայն բանս չարս զձէնջ սուտ վասն իմ. ցնծացէք եւ ուրախ լերուք, զի վարձք ձեր բազում են յերկինսա։ 68 Զի ի ձեռն լաւութեան փառք եւ պատիւ ընծային յԱստուծոյ հանդիսիւք նահատակեալ ի Քրիստոս, որ զինուորին ընդդէմ հակառակ ճշմարտութեան։ 69 Այլ աւգտակար է առ ամենայն մարտուցեալսն համբերութիւն ի կամս Աստուծոյ, զի զաւետիս բարեացն ունիցին զարդիս եւ զհանդերձելոցն։
    70 Զի այսպէս, ասէ, առնէին սրբոցն, որք յառաջ քան զձեզն էինբ. որք զանուն եւ զոգիս ժառանգեցին համբերութեամբ բազմաւ։ 71 Ոմանք որպէս զերկաթ անվտանգ, եւ կէսք իբրեւ զպարիսպ պղնձի ամուր. այլք որպէս զարծաթ զտեալ եւ սրբեալ որպէս ի հրոյ փորձութեամբն։ 72 Իսկ այլք որպէս զոսկի պատուական ի սպաս, կամ որպէս զմարգարիտ գեղեցիկ, կամ որպէս ակունս մեծագնիս` որ ի փառս թագաւորաց։ 73 Սոյնպէս եւ սրբոց եւ համբերողաց որ զանազան փորձանաւք ի դժնդակացն կազմեցան, եւ եղեն վկայք Արարչին ի փառաւորութեան անմահ թագաւորին։
    74 Զի որպէս զանազանք են հանդէսք իւրաքանչիւրոցն վկայից, խոստովանողաց եւ կուսանաց եւ պարկեշտ ամուսնացելոց, նոյնպէս եւ պարգեւք ըստ իւրաքանչիւր արժանաւորութեան բաժանին եւ որոշին յամենեցունց Տեառնէն, որ ի միտ առնու զամենեցուն զխորհուրդս զբանս եւ զգործս։ 75 Զի որք ճշմարտութեամբ եւ անարատ սրբութեամբ եւ անբիծ հաւատով նահատակին ընդդէմ չար ցանկութեանցն եւ ամենայն վնասակարաց յաղթող լիեալ` զմարտիրոսացն առնուն զպսակսն. զի լնուն զբանն Տեառն. Առցէ, ասէ, զխաչ իւր հանապազ, եւ եկեսցէ զհետ իմգ։ 76 Զի խաչ մարմնական ախտից եւ դժնդակ վարուց մահ գործէ. որպէս եւ սուրբքն զմարմինս իւրեանց ի խաչ հանին կարեաւքն եւ ցանկութեամբքն հանդերձ, յառաքելոյ վկայեալ զայս։ 77 Զի որպէս նոցա պէսպէս տանջանքն, սոյնպէս եւ սոցա զանազան փորձանք. զի յամենայն մարտուցելոցն չարաչար տաժանմանցն ոչ յաղթահարի ի հոգեւոր պատերազմին որպէս քաջամարտիկ. այլ զյաղթութեան զշնորհս երեւելի ցուցեալ ի փառս Աստուծոյ։
    78 Բայց է եւ ի նոսա առաւելութիւն կամ պակասութիւն առաքինութեանն, ըստ նմին եւ վարձն, եպիսկոպոսաց եւ քահանայից եւ սարկաւագաց եւ դպրաց, որք կուսութեամբ նահատակին։ 79 Այլ եւ միանձունք եւ սուրբ ամուսնացեալք զանազանեալք ի վարս. որք ստուգապէս ցուցանեն յաւուրն յետնում յարութեան որ ի մեռելոց` զիւրաքանչիւրոցն զվարուցն պտուղս։ 80 Այլ եւ որք զճշմարտութիւնն անիրաւութեամբ ունին. կերպարանեալ պատճառանաւք զարդարութիւն։ 81 Այլ եւ անսուրբք եւ կաշառառուք եւ զաւշաքաղք եւ մարդահաճոյք եւ որ այլ եւս են արատք եւ բիծք զորս ծածկել ջանան։ 82 Զի ոչ ինչ է ծածուկ, որ ոչ յայտնեսցի, ասէ Տէրն, եւ գաղտնի, որ ոչ ծանիցիդ։ 83 Զի ստոյգ երեւին սուրբք եւ արդարք. որք ճշմարիտ հանդիսիւքն վշտացան եւ նախատանաւք եւ թշնամանաւք եւ բազում նեղութեամբք տանջեալ, եւ ի ճշմարտութենէն ոչ վրիպեալ։ 84 Որք եւ աստ ունին զառհաւատչեայ յուսոյն զերանութիւնսն. զի վիշտքն անցանեն, բայց աւետիք երանութեանցն կան մնան միշտ։ 85 Զի աստ առին զազատութիւն, եւ անդ ժառանգեսցեն զարքայութիւնն։ 86 Զի ամենայն հանդիսիւք լաւութեան զերանութեանցն զգրաւականն ընկալան բարի վարուքն, որ պատճառ է փրկութեան յերեւելիս եւ յաներեւոյթս, ի պատմելիս եւ յանպատմելիս։ 87 Բանն Որդւոյ առ Հայր ասէ. Որպէս դու եւ ես մի եմք, այսպէս հաւատացեալք ի մեզ իցենա։ 88 Զի զիւրն տայ զորդեգրութեան շնորհ ի Հաւրէ, եւ ժառանգորդս իւր առնէ զսուրբս իւր։
    89 Զի ետ մեզ լոյս աչաց եւ խրատ մտաց, զի արթունք եւ զուարթունք եղիցուք. կենաց լուսովն առաջնորդեալ եւ հոգեւորական խրատուքն յամենայն գործս արդարութեան, եւ իմանալի լուսովն սուրբ եւ արդար կալ մնալ։ 90 Զի հոգեւոր Սուրբ Գրոց խրատք գիտութիւն ճշմարիտ վարուցն տան, եւ ի հոգեւոր կարգս յորդորեն։ 91 Զի զոր ինչ խորհի ոք զաստիսս ի հիւթանիւթ իրսս, զնոյն եւ շարժմունս մարմնաւորս յիշատակաւք ունի զաղտեղութիւնն, որ պղտորէ զմիտս եւ զզգայարանս մարմնոյ։ 92 Իսկ եթէ զհոգեւորսն խորհի ի սրբութիւն ի Սրբոյ Հոգւոյն ազդեցութենէ, եւ զհոգեւոր վարուցն խորհի եւ ջանայ ի կատարումն առաքինութեան, եւ վայելէ ի շնորհս Հոգւոյն զոր անասելի է եւ անլսելի. վասն զի հոգեւոր է եւ մտաւոր, եւ նա միայն գիտէ` որում ազդին։
    93 Եւ որ գիտաց մերձենալ ի շնորհս յիշատակաւ սրբութեան եւ անմեկնելի լինել յանուշութեան վայելիցն, եւ ի նորա գեղն ցանկ պշնուլ, լուսաւորեալ խորհրդովք մերժել զչարին յարձակումն մթագին խորհրդոցն։ 94 Կանխել յաղաւթս ի խնդրուածս ջերմեռանդ արտասուաւք եւ պինդ պահովք ամրացեալ, ունել զդրունս ողորմութեան։ 95 Եւ հանցէ եւ բարձրացուսցէ ի վերոյ քան զամենայն երկրաւորացս շարժմունս եւ ազդմունս, եւ առնուլ զհաստատութիւն հոգեւոր աւգտութեանցն որ ըստ հաճոյից Աստուծոյ։ 96 Յորդորի ըստ առաքելոյ բանի ի վեր նայել, զվերինսն խորհել` ուր Քրիստոս նստի ընդ աջմէ Հաւր. Զի մեռարուք, ասէ, զմեղացն մահ, եւ կեանքն ձեր ծածկեալ են ընդ Քրիստոսիւ յԱստուած Հայրբ։ 97 Զի զամենայն զհոգս երկրաւորս ի բաց ընկեցեալ որ խափան է հոգեւոր եւ երկնային կոչմանն. որպէս մշակք առ գործն եւ զինաւորք առ պատերազմ զինեալք, այսպէս եւ մեզ ի պատերազմ առաքինութեան հանդիսանալ միշտ եւ արիանալ. զի կարասցուք հարկանել զգունդս չարեացն, զցանկութիւնն եւ զամբարտաւանութիւնն եւ զագահութիւն, եւ որ ընդ նոքաւք են արկածք վնասուց յազդմանէ չարին։ 98 Զի նմանեալք հաւատարիմ ծառային` մտցուք յուրախութիւն Տեառն ընդունել զերանութիւնսն ի Քրիստոս, որ կեանքն է հաւատացելոց։
    99 Զի ոչ լուսով նորա գնայ յայրատն եւ ստահակն, զի ոչ գնայ ընդ ճանապարհն արդարոց որ տանի ի կեանսն. զի ոչ առնու ի սիրտ զխրատս իմաստնոց եւ զաստուածային գրոց. այլ որպէս թակարդ զհողմս անցուցանէ զխրատն։ 100 Եւ յաղագս այսորիկ ասէ Տէրն ոչ տալ զսրբութիւն շանց, եւ արկանել զմարգարիտն առաջի խոզիցգ։ 101 Զի մարդ բարի, ասէ, ի բարի գանձուց սրտէ հանէ զբարին. եւ մարդ չար զչարն ի վեր բերէդ։ 102 Զի անձնիշխանական կամքն շարժէ յոր եւ կամի, եթէ ի լաւն եւ եթէ ի վատթարն։ 103 Եւ վասն այսորիկ ասէ առաքեալ. Յառնէ ամբարշտէ յետ երից խրատուց հրաժարեաե։ 104 Եւ Դաւիթ ոչ տայ թոյլ մեղաւորին պատմել զաւրէնսն. որ ատեաց զխրատս եւ յետս ընկեաց զիրաւունսն որ յԱստուծոյ եդան։ 105 Յանդիմանէ խստագոյնս` որ զաւրէնսն ասեն եւ ոչ առնեն, եւ լսեն եւ քամահենա։ 106 Զի ամենայն գիրք ի խրատ են եւ յանդիմանութիւն, որ քարոզեն զփրկութիւն որք հաւատով ամբարեն յանձինս։ 107 Զի որպէս ի մարտուցելոցն ի պատերազմունս դժուարինս յաղթեալք խնդան ոչ սակաւուք, եւ եւս առաւել մարտի յաղթութիւնք հոգեւորացն է խնդումն։
    108 Զի եւ մեծատունք եւ աղքատք յանձնիշխան կամսն ունին առ բարիսն շարժումն եւ առ չարն։ 109 Զի աղքատն լի է փառաւք մեծացեալ, որ անմեղութեամբ եւ ամենայն առաքինութեամբ է յարդարեալ։ 110 Նոյնպէս եւ մեծատունքն եւ ամբիծքն եւ անարատքն որք զտառապեալս լցուցանեն. զի զանմեղս աղքատութիւնն որպէս բով զոսկի սրբէ ի յաղտոյ, եւ ի պատիւ փառացն Աստուծոյ բարձրացուցանէ երկնից մեծութեամբն։ 111 Այսպէս համբերութիւնք եւ ժուժկալութիւնք որ անտրտունջ ունին զաղքատութիւնն` մեծանան։ 112 Սոյնպէս մեծատունք որ գթով խնամեն եւ դարմանեն զկարաւտեալսն, նոքա զանմահութիւն եւ զփառս եւ զպատիւ ժառանգեն, որ անանցանելին է։ 113 Ապա եթէ զաղքատութիւնն ոք անիրաւութեամբ ունի, եւ անխտիր յանառակութիւն, ի շնութիւն, ի գողութիւն, ի չարութիւն, ի ստութիւն, յամենայն գործս չարս, նոքա ընկալցին զպատիժս յերկրի, եւ անդ զանզերծ պատուհասն։ 114 Եւ մեծատունք որ արգելուն զկարաւտելոց զպէտս, եւ ի շռայլութեան եւ յարբեցութեան կեան, եկեսցէ, ասէ Տէրն, մահ` յորում ոչ գիտեն, եւ ընդ մէջն կտրիցէ ի կենաց, եւ զմասն նորա ընդ անհաւատս դիցէ յանշէջ հուր գեհենին. զի էր յանառակութեան, եւ զտուեալն յԱստուծոյ մեծութիւն` ոչ իրաւապէս բաշխեաց յաղքատսբ։ 115 Զի երկաքանչիւրոցն են իրաւունք, ըստ բարեացն գործոց միանգամայն եւ անիրաւաց` ի դատաւորէն։
    116 Սոյնպէս եւ առողջութիւնն ունի զշահս եւ զվնասս. զի առողջն մարմնով` որ կայցէ ի հոգեւոր առողջութեանն, ժրացեալ ի բարեպաշտութեան ջանս, ընդունի զաշխատութեանն զհատուցումն զհանգիստն անանց. ապա եթէ ծուլութեամբ ի վնասս, զանհանգիստն ընդունի զպատիժս անդ։ 117 Սոյնպէս եւ հիւանդն մարմնով եւ առողջ հոգւով կայցէ ի համբերութեան ի գոհութեան Աստուծոյ, եւ մաքրեալ յամենայն սխալանաց. եւ յուսացեալ յԱստուած եւ նմա հաւատայ զշահ անձին` զմահ եւ զկեանս, ընդունի զաւրհնութիւն յԱստուծոյ եւ զկատարեալ առողջութիւն. ուստի մերժեալ են ցաւք եւ տրտմութիւնք եւ հեծութիւնք. ապա եթէ ոչ, եւ սա ընդունի ըստ արժանեացն զհատուցումն։
    118 Սոյնպէս եւ իշխանքն որ ունին զվերակացութիւն աշխարհի, երկուցունց հոգասցի. զԱստուած ունել ի մտի եւ ոչ թողուլ ի մտաց զկամս նորա, եւ անձինն սրբութիւն եւ ամբծութիւն եւ զամենայն արդարութիւն եւ զուղղութիւնս` եւ զիրաւունս առ ամենեսեան ցուցանել։ 119 Եւ որք ընդ իշխանութեամբ են, ի մտերմութեան կեալ. Զի ոչ ուստեք է, ասէ, իշխանութիւն բաց յԱստուծոյ. եւ որք են` յԱստուծոյ ենգ։ 120 Եւ իւրաքանչիւր ոք զիւր վարձս առցէ յարդար դատաւորէն, իշխանք եւ որք ընդ իշխանութեամբ են. զի ամենեցունց մի է Տէր արդար` որ ըստ արժանեացն պատժէ եւ փառաւորէ յորժամ գայ փառաւք Հաւր ի դատել զերկիր։ 121 Զի որ արդարք են եւ լլկին, անդ բազմապատիկ ընդունին զհատուցումն բարեաց յարդար դատաւորէն։ 122 Իսկ որ մեղաւորք են եւ լլկին, զպարտիս մեղաց իւրեանց հատուցանեն. որ արհամարհեցին զբանն Աստուծոյ եւ ոչ ապաշխարեցին. զի ամենայնի լինիցի հատուցումն խորհրդոց եւ բանից եւ գործոց երկրաւորացս։ 123 Զի զաւրաւորաց եւ տկարաց եւ ամենեցուն իսկ կայ յանդիման լինել առաջի բեմին Քրիստոսի. որոց բարիս գործեալ իցէ, խնդրեն զկեանսն յաւիտենից. իսկ որ ապստամբք են ի ճշմարտութենէ եւ գործեցին զչար, անվախճան տանջանքն կան մնան։
    124 Սոյնպէս վերակացութիւնք եւ որք ընդ վերակացութեամբն են` ունին զշահս եւ զվնասս։ 125 Զի որ զվերակացութիւնն ունի, եւ զինքն Աստուծոյ հրամանացն տուեալ է ի հնազանդութիւն յերեւելիս եւ յաներեւոյթս, սուրբ եւ անարատս, եւ առաջնորդ զԱստուած ունել ի խորհուրդս միամիտս, եւ զինքն արբանեակ Տեառն կազմեաց, այնպիսիքն առաջնորդեալ յամենայն արդարութիւնս, զանվախճան վերակացութիւնն առնուն ընդ սերովբէս եւ ընդ քերովբէս եւ ընդ երկնային զինուորութիւնսն սպասաւորս Աստուծոյ։ 126 Զի առաքեալք եւ մարգարէք եւ քահանայք սուրբք առին իշխանութիւն ի Տեառնէ, եւ եղեն ճշմարտութեանն վերակացուք։ 127 Եւ զոր կապեցին յերկրի, եղիցին կապեալ յերկինս. եւ զոր արձակեցին յերկրի, եղիցին արձակեալ յերկինս։ 128 Սոյնպէս եւ ամենայն սրբոց տուան շնորհքս այս ի Փրկչէնա։
    129 Իսկ եթէ առեալ զվերակացութիւն` յզփասցի եւ ծուլասցի հպարտացեալ իշխանական ճոխութեամբն, եւ ըստ կամաց իւրոց վարէ զառաջնորդութիւնն եւ ոչ ի կամս Աստուծոյ, եւ երկբայեսցի յուսոյն որ ի Քրիստոս, անկցի ի փորձանս, եւ առանց բժշկութեան է նորա բեկումն։ 130 Այսպէս եղեւ դժնդակ բարուք սատանայ, եւ խոտորեալ ի Տեառնէ անկաւ ի բարձրութենէն եւ ի լուսաւոր կարգացն, եւ առանց բժշկութեան է բեկումն նորա։ 131 Տեսանէի, ասէ Տէրն, զսատանայ անկեալ յերկնիցբ զառաջնորդն դիւաց հանդերձ իւր հաւանելովքն, եւ եղեւ կոխան սրբոց եւ առաքինեաց։ 132 Որք առին հրաման ի Տեառնէ լուծանել զնորա թոյնսն որպէս աւձից եւ քարբից, եւ ոչ կարեն մեղանչել։ 133 Իսկ հաւանեալքն նորա կամացն եւ ապստամբեալք ի ճշմարտութենէն զնոյն պատիժս կրեսցեն։ 134 Զի ի ձեռն իշխանաց արդարոց եւ առաջնորդաց սրբոց է շինութիւն աշխարհի եւ եկեղեցւոյ Աստուծոյ հաստատութիւն ի բարի կամս. զի նոքաւք զաւրանայ իրաւունք յերկրի եւ մեծարի սրբութիւն։ 135 Որք եւ ընդունին զհատուցումն բարի ըստ բարեաց գործոց. համանգամայն եւ չարեացն որք ոչ կամեցան գնալ յաւրէնս Տեառն։ 136 Եւ իմաստութիւն ի դիմացն երեւի, որք ըստ Աստուծոյ վարին եւ որք ոչ ըստ Աստուծոյ։ 137 Զի որ իմաստութեամբն տիրէ, եւ խորհի յաւրէնս Տեառն ի տուէ եւ ի գիշերի, եւ ամենեցուն լինի առիթ փրկութեան, այն է վերին իմաստութիւնն սուրբ եւ խաղաղարար, լի բարեաւք եւ պտղովք արդարութեանգ։
    138 Իսկ խորամանկն նմանեալ է բանսարկուին` լի անիրաւութեամբ եւ դժնդակութեամբ եւ նախանձու շոգմոգք, չարախաւսք, աստուածատեացք, գտիչ են եւ նորոգիչ չարեացդ. որք տայցեն վրէժս ի հուր գեհենին` որ պատրաստեալ է սատանայի եւ որսացելոցն ի նմանէ ի նորա կամսն։ 139 Զի դիւրագոյն է որք ընդ իշխանութեամբն են` կատարել զառաքինութիւն, քան կամակար իշխանութեամբն. Զի որում շատն տուաւ, ասէ, շատ խնդրեսցիե։ 140 Զի որք կարգաւորք են ի վարս իւրեանց ի հնազանդութեան արբանեկութեանն վկայութեամբ Սուրբ Գրոց, սոքա երանեսցին։ 141 Զի անդադաղ վաստակք ի պէտս կարաւտելոցն բաւական լիցին միշտ. եւ ի մտերմութեան կացեալ եւ յանարատ սրբութեան` ոչ իւիք դրդեալ ի հակառակացն որք ընդդէմ են բարեացն գործոց. եւ ազատեալք ի ծառայութենէ մեղաց, եւ արբանեակք սրբութեան եւ արդարութեան վարուցն միշտ լիեալ, աստ զյիշատակ գովութեան թողցեն, եւ անդ զփառս եւ զպարծանսն յաւիտենականս առցեն, որ ոչ անցանեն։ 142 Զի կամք է Բարերարին ամենեցուն լինել բարերար եւ ժառանգորդ անսպառ բարեացն, որ յուսացելոցն է։
    143 Աղբիւր է Աստուած ամենայն բարեաց, որ արբուցանէ զհաւատացեալս ըստ իւրաքանչիւր բարւոյ ցանկութեան սուրբ շնորհաւք։ 144 Եւ կեանք է կենդանարար եւ մշտնջենաւոր, որ զկենդանութիւն տայ ամենայն արարածոց իւրոց։ 145 Եւ բարերար է առ ամենեսեան, որ պարգեւաւք իւրովք շնորհէ զքաւութիւն որք դառնան ի չարէն։ 146 Եւ այս է, որ լուսաւոր առնէ զամենայն մարդ որ կամի ի խաւարային մեղացն զերծանել ի սուրբ լոյսն։ 147 Եւ ճշմարտութեանն մաւտ է, որք նախաշաւիղ ճանապարհորդեն սրբութեամբ ի ճշմարիտ բարիսն։ 148 Եւ ի նմանէ ումեք ի բացէ լինել չիք, ոչ վերնոց եւ ոչ ներքնոց. զի զամենայն արարածս ընդ ինքեամբ ունի ամենակարող զաւրութեամբն իւրով` զերկնայինսն եւ զերկրայինս։ 149 Եւ գիտէ զխորհուրդս մարդկան եւ ի միտ առնու զամենայն գործս նոցա եւ ըստ արժանեացն հատուցանէ։ 150 Զի ես եմ, ասէ, Աստուած. եւ չիք այլ ոք. որ սպանանեմ զմեղաւորս, եւ կեցուցանեմ զարդարսա. եւ ոչ ոք է, որ հանէ ի նմանէ զարարածս իւր։
    151 Եւ է զոր խրատէ վտանգաւոր պատուհասիւք, որ ապիրատ վարուք ընթանան. եւ է զոր շնորհաւք յորդորէ ի լաւն եւ յառաւել փառաց ժառանգութիւնն, որք հաւատով եւ երկիւղիւ եւ սուրբ սիրով մերձենան առ Աստուածութիւնն. եւ սրբեալ ի մեղաց շնորհաւք երախտեացն նորա ծանիցուք զպարգեւատուն բարեաց։ 152 Կոչեաց զհաւատացեալս իւր ժողովուրդ. զի խնդրեսցուք զողորմութիւն ի նմանէ եւ արասցուք զկամս նորա։ 153 Կոչեաց զմեզ ծառայս. զի մտերիմ եւ սուրբ սիրով եւ սուրբ վարուք կատարեսցուք զկամս նորա։ 154 Կոչեաց զմեզ եւ որդիս. զի եւ ի հայրենական խնամսն վայելիցեմք եւ յորդէգրութենէն մի՛ արտաքս ելցուք անսուրբ վարուք։ 155 Զի սուրբ է Տէր եւ ի սուրբս բնակեալ է. զի եղբարս իւր անուանէ զսուրբս. ասէ. Պատմեցից զանուն քո եղբարց իմոց, ի մէջ եկեղեցեաց աւրհնեցից զքեզ, Հայրբ։ 156 Եւ դարձեալ ասէ. Յորժամ բարձրացայց, զամենեսեան ձգեցից առ իսգ։ 157 Զի եկն Որդին Աստուծոյ փրկել զազգս մարդկան, եւ ուրախ արար զհաւատացեալս իւր, զի նովաւ եղեաք եւ նովաւ փրկեցաք, եւ առ նա երթիցուք` որ հրաւիրեացն զմեզ եւ կոչեաց յիւր արքայութիւնն եւ ի փառսն, յանեղծ եւ յանվախճան եւ յանպատում կեանսն. զոմանս ինքեամբ եւ զոմանս ի ձեռս առաքելոց եւ մարգարէից եւ հոգեւոր վարդապետաւք. զի զամենեցուն կամի զկեալն եւ ժառանգորդս լինել կենացն անվախճանից ի փառս Ամենասուրբ Երրորդութեանն այժմ եւ միշտ եւ յաւիտեանս յաւիտենից. ամէն։
ԺԱ
ՆՈՐԻՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՎԱՍՆ ՎԱՐՈՒՑ ԱՌԱՔԻՆՈՒԹԵԱՆ, ՈՐ ՀԱՆԴԻՍԻՒՔ ԼԱՒՈՒԹԵԱՆ ՊՍԱԿԵԱԼ ԵՐԱՆԻՆ 
    1 Ամենայն արուեստից լաւութեան եւ քաջութեան եւ առաքինութեան Սուրբ Երրորդութիւնն է, որ շնորհաւք յորդորէ. վասն զի նա է տուիչ եւ յաջողիչ երկնաւորաց եւ երկրաւորաց. եւ որ զմտերիմ հաւատացեալս եւ զսուրբս եւ զսիրելիս իւր աշակերտեաց։ 2 Եւ որք ընկալան զարուեստ լուսաւոր կարգացն, եւ վառեցան որպէս զճառագայթս լուսոյ ի մէջ աշխարհաց. զի ասէ Տէրն. Դուք լոյս աշխարհի էք, եւ լուսաւորէ լոյս ձեր զմարդիկ. որպէս զի տեսցեն զգործս ձեր բարիս, եւ փառաւորեսցեն զՀայր ձեր որ յերկինսն էա։ 3 Եւ առաքեալ իբրեւ լուսաւորս ասէ շրջել յաշխարհի, զբանն կենաց ունել ի զգուշութիւն անձանց եւ ի շահ աւգտի բազմաց։ 4 Որ նոքաւք սփռեաց զճառագայթս բանին կենաց ճշմարտութեան ընդ ամենայն տիեզերս, եւ կոչեաց զհաւատացեալս ի հաղորդութիւն բարերար կամացն իւրոց ի կենդանի փառսն անեղծութեան. զի ժառանգաւոր լինիցին արարածք արքայութեան Արարչին եւ աւետեաց ուրախութեան անճառ բարեացն։
    5 Այսպիսի յուսով հաճոյացան սուրբքն, եւ կամաւք Արարչին զամենայն դժնդակութիւնս յազդմանէ չարին եւ զշարժմունս մտաց եւ մարմնոց խափանեցին շնորհաւքն Քրիստոսի. անարատ սրբութեամբ, անդադար աղաւթիւք եւ ջերմեռանդն արտասուաւք, կատարեալ ժուժկալութեան պահովք. սանձել զագահութիւն եւ զորկորստութիւն, զլկտութիւն եւ զանառակութիւն եւ զստահակութիւն ի չար անդր։ 6 Ունել զդրունս ողորմութեան յիշատակաւ սիրոյն Քրիստոսի. յորդորեալք ի հանդէս բարեաց, եւ արժանի եղեալ ազատութեան շնորհաց եւ պարգեւաց Հոգւոյն Սրբոյ վկայութեամբ հանդիսիցն լաւութեան, սուրբ սիրով, մտերիմ հաւատով ի նեղութեանն եւ յանդորրու։ 7 Անզբաւս եւ անբիծ ունել զմիտս եւ զզգայութիւնս ամենայն ճշմարտութեամբ։ 8 Մի՛ իւիք ունել խարդախութիւն եւ կեղծաւոր խորհուրդս, անհաւատութեան եւ անսրբութեան վարս, որ են պատճառք կորստեան։ 9 Այլ զլուսաւոր զսրբութիւնն միշտ յանձինս ունել ամբիծ երախտեաւք սիրոյն սրբութեան. ծաղկեալք առաքինասէր վարուք եւ պսակեալք յաւիտենական յուսովն ի գովեստ փառացն Աստուծոյ։ 10 Զի հրով Հոգւոյն Սրբոյ յանարատ սրբութիւնն վերաբերեալ` աւթեւանք Ամենասուրբ Երրորդութեանն լինին յերկրի։ 11 Զի ամենայն հանդիսիցն եւ առաքինութեանցն զարդ սրբութիւնն է յերեւելիս եւ յաներեւոյթս հոգւով եւ մարմնով։ 12 Եւ արդարութեան ամենայն եւ քաջութեան թագ եւ պսակ պարծանաց սրբութիւնն է միշտ։ 13 Եւ ամենայն կարգաց երկնաւորաց եւ երկրաւորաց փառք եւ պատիւ եւ մեծարանք սրբութիւնն է, որ ընտանեցուցանէ Քրիստոսի Աստուծոյ եւ ամենայն երկնային զաւրութեանցն։ 14 Պատմուճան լուսոյ եւ արմատ բարեաց սրբութիւնն է. եւ որ ճշմարտեալ եւ միաբանեալ են ի գովեստ փառացն Աստուծոյ` անմարմնոցն դասք, եւ լուսաւոր վարուք հաստատեալ կան ի սրբութեան. վասն այնորիկ են Ամենասուրբ տէրութեանն սպասաւորք։
    15 Սոյնպէս հրաման առին առաքեալքն զսուրբսն կարգել ի սպասաւորութիւն եկեղեցւոյ Աստուծոյ. զի հաղորդ լիցի հրեշտակաց` սպասաւոր Քրիստոսի պատարագին։ 16 Զի որպէս հոգի ի մարմինն յարմարի եւ աճէ զաճումն հասակի, սոյնպէս մտաւոր հոգին զամենայնն քննէ եւ որոշէ զլաւն ի վատթարէն։ 17 Սոյնպէս են եւ հաւատք ճշմարիտ աստուածգիտութեան. որ աճէ զաճումն առաքինութեանցն որ ի Քրիստոս, եւ լինի կատարումն հասակի արդարութեանն հաւանութեամբ հաւասարել անդամոցն ի միաբանութիւն հաճոյիցն Աստուծոյ։ 18 Զի ամենայն լուսաւոր վարք հաւատովք բովանդակին յերեւելիս եւ յաներեւոյթս. զի լուսաւորեալք ի գիտութիւն ճշմարտութեան` զաւրասցի ի հանդէս բարեպաշտութեանցն որ ի Քրիստոս. զի ամենայնի Քրիստոսիւ եղեւ կատարումն` եթէ յերկինս եւ եթէ յերկրիա, ասէ առաքեալ. զի զաներեւոյթսն յերեւելիս ցուցանեն հաւատք, եւ զերեւելիս յաներեւոյթսն ի կամս Տեառն։
    19 Գանձ անկապուտ են հաւատք, որք զբարիսն ի մեզ ամբարեն. եւ ի ձեռն շնորհացն յայտնեաց հաւատովք զպարգեւս փրկութեան եւ կենացն անմահից, զի զամենայն երանութիւնսն յուսով վայելեսցուք. զի իբրեւ առաջի աչաց ունի զուարթածաղիկ զերանութիւնսն յուսով. զի մի՛ հեղգասցուք ի հանդիսիցն որ առաջնորդեն մեզ յանանց բարիսն` որ պատրաստեալ է սրբոցն։ 20 Զի նախ սէրն նովաւ լցեալ եւ զարդարեալ ճառագայթիւք յիշատակաւ սրբութեանն եւ ամենայն անդամոցն եւ մտացն առաջնորդէ յարդարութիւն հաւատովք յԱմենասուրբ յԵրրորդութիւնն, եւ ի կամս նորա սիրով հաստատի։ 21 Զի սիրտ սուրբ տաճար է Հոգւոյն Սրբոյ. եւ սէր սուրբ ունել` բնակարան Քրիստոսի, եւ ի նմա հանգուցեալ են աստուածեղէն կամք. Զի որ կայ ի սէրն իմ եւ պահեսցէ զբանս իմ, ասէ Տէրն, ես եւ Հայր իմ եկեսցուք եւ աւթեւանս առ նմա արասցուքբ։ 22 Զի սիրով բարերարութեամբն յանճառ բարիսն վայելեցուցանէ։ 23 Եւ ո՞րք են որ զբան նորա պահեն։ 24 Որք սուրբ սրտիւ եւ անարատ յամենայն վնասուց մնան անբիծք։ 25 Զի որ սիրեն զնա, սիրեսցին ի նմանէ. եւ որք խնդրեն զնա, լինի պարգեւատու։ 26 Իսկ որք ոչ պահեսցեն զնորա զբանն, ասէ, ինքնին բանն զոր խաւսեցայ ընդ ձեզ, նա դատի զձեզ յաւուրն յետնումգ։
    27 Իսկ որ զբանն նորա պահէ, խլէ ի սրտէ զդժնդակ խորհուրդս մտաց. զանհաւատութիւն, զերկմտութիւն, զչարութիւն, զնախանձ, զաղտեղի ցանկութիւնս հանդերձ ամենայն վնասակարաւքն, եւ ի ներքս բերեալ զբարեխորհրդութիւնն սուրբ` որ լին է բարեաւք ի Քրիստոս։ 28 Զի ազատեալք ի բծից զգայարանքն` կատարեսցեն զարդարութիւնս, եւ արթուն կայցէ միտքն զգայութեամբքն ի վերայ շահիցն եւ կենարար գիւտիցն։ 29 Եւ մի՛ ի սաստկանալ պատերազմին լքանել եւ լուծանել զմարտն, այլ ճշմարիտ համբերութեամբ զդէմ ունել. եւ երկայնամտեալ յուսով եւ զաւրացեալ ի Քրիստոսի շնորհացն` յաղթեսցէ մարտին, եւ հասցէ ի նաւահանգիստն Քրիստոսի։ 30 Շիջուցանել զազդմունս չարին եւ զշարժմունս բարուց ցանկութեան։ 31 Եւ զյաղթութեան զշնորհս ընկալեալ եւ զգովութիւն ի վերնոց եւ ի ներքնոց, պսակեսցի փառաւք եւ պարծանաւք աւետեաց փրկութեան կենացն։ 32 Զի որ կայցէ յայն սէրն որ ի Քրիստոսն, որ փրկեացն զարարածս եւ եբարձ զթշնամութիւն ի միջոյ, Տեառնն է բնակիչ։ 33 Եղիցուք նմանողք նորա մեծութեանն, եւ շահեսցուք զբարիս եւ զեղբարս, եւ փոխանակեսցուք զբարին մեր առ նոցա կարիսն, եւ զկեանս մեր ընդ մահու նոցա. եւ լինիցիմք ժառանգաւոր նորա տէրութեանն, եւ բնակարան կենդանի կամաց նորա, եւ հաղորդս սքանչելի եւ սուրբ սիրոյ նորա, եւ կցորդ փառաւորեալ փառաց նորա։
    34 Սէր սուրբ մայր է առողջութեան, անարատութեան, անբծութեան. որ խնամէ եւ յորդորէ յառաքինութիւն եւ յարդարէ յամենայն բարեգործութիւնս։ 35 Սէր աղբիւր է ամենայն բարեաց, որ արբուցանէ զսուրբ անձինս. եւ գրաւական ամենայն երանութեանցն, եւ մեծութեան պարգեւացն Աստուծոյ բաշխող։ 36 Սէր բղխումն երախտեաց Քրիստոսի, եւ վայելեցուցիչ յանպատում շնորհս նորա. լուծիչ խռովութեան եւ տուիչ խաղաղութեան. լուսաւորիչ մտաց եւ անդամոց։ 37 Սէր սուրբ հոգւոյ եւ մարմնոյ անեղծ ստացուած է, որք ունին զնա միշտ. եւ կենդանի շնորհք ի Քրիստոս ամենաշահ երանութեամբն յարդարեալ ի գովեստ փառացն Աստուծոյ։ 38 Սէր աւետեաւք կենդանի յուսոյն սփոփիչ է նեղութեան եւ վշտաց, եւ լուծիչ ամենայն դժնդակութեանց ի վերայ եկելոց` որ զինուորին ընդդէմ առաքինութեան հանդիսից։ 39 Սէր սուրբ երախտեաւքն հրեշտակ է խաղաղարար, որ զցասումն մերժէ եւ զխռովութիւն լուծանէ եւ զնախանձ արտաքս մղէ եւ ցածուցանէ զչար։ 40 Սէր սուրբ այգի վայելուչ, որ խաղողով եւ գինեաւ զուարթացուցանէ զսիրտն եւ զզգայարանսն ի տրտմականացն եկամտից, եւ ուրախ առնէ ի կամս Տեառն։ 41 Սէր սուրբ ձիթենի պտղալից է ի սրտի բարեխորհին, մզելով զձէթ ի լուսաւորութիւն իմանալեաց եւ յաւծումն, եւ երեւելի անդամոցն զուարթութիւն։ 42 Սէր սուրբ հոգեւոր կարգաց յարդարիչ է եւ մարմնաւոր վարուց յանձանձիչ. որ ի միասին կապէ, եւ ոչ տայ բաժանել եւ քայքայել զհասարակաց բարին։ 43 Սէր սուրբ բանալի է դրանն կենաց, որ զկեանսն բաշխէ. եւ աներեւոյթ շնորհացն Աստուծոյ գանձուցն բաշխող ի սուրբ անձինս, եւ դժնդակ վարուց խափանիչ եւ ընդդիմամարտ մեղաց։
    44 Զի ամենայն արուեստք առաքինութեան սիրով յարդարին, սրբութիւն, արդարութիւն. եւ նովաւ ցուցանեն զհանդէս լաւութեան իւրեանց, որ է վարիչ չարի եւ յորդորիչ բարւոյ, զաւրավիգն աստուածասիրաց եւ կործանիչ խորամանկաց եւ մեղսասիրաց։ 45 Եւ խառնեալ սուրբ սէրն ընդ հաւատոց եւ ընդ յուսոյ` հանդիսանայ ի բարեպաշտութեան վարս, եւ միմեանց խաղաղութեամբն յայտնի առնեն զլուսաւոր կարգս։ 46 Զի պատճառաւք առաքինութեամբքն լուսատու թագաւքն պսակեսցին յանուշակ յերկնաւոր Հաւրն խնամսն, եւ վայելեսցեն յանվախճան եւ յանպատում բարութիւնս նորա։ 47 Զի որ ունի զխնամս սիրոյն սրբութեան առ ամենեսեան հեռաւորս եւ մերձաւորս, առ հոգիս եւ մարմինս ամենայն ճշմարտութեամբ, երանութեամբք սուրբ սիրոյն, յԱմենասուրբ Երրորդութենէն աւրհնեալք պսակին եւ մեծարին, եւ մշտնջենաւոր խնդութեամբքն վայելեն յանվախճան եւ յանհամեմատ բարութիւնսն։
    48 Զի եւ հաստատութիւն ուղեղ հաւատոց բովանդակիչ է սուրբ սիրոյն եւ յուսոյն անսասանելի կալ։ 49 Զի շնորհաւք Սուրբ Հոգւոյն` այնոքիւք միաւորելոցն` պարիսպ ամուր ապաստանի ամենայն առաքինութեամբք շրջապատեալ է։ 50 Որ ոչ ոք վստահասցի առնուլ զամուրսն, զի պահեսցի ի զգուշութեան հաւատովն արթնութեամբ, սուրբ եւ յիշատակաւք յուսոյն անդրդուելի միշտ. գոհանալով եւ աւրհնելով զՏէր անյագ բաղձանաւք, հաւանական կամաւք, յորդ եւ քաղցր անձկաւ փափաքել առ աղբիւրն շնորհացն եւ ըմպել անյագ ի նորա բղխմանէն, եւ արբուցանել զտունկս արդարութեան եւ զսերմանս բարեպաշտութեան շնորհաց արտասուացն վտակաւք, զի զառհաւատչեայն բերցեն զպտուղ։ 51 Զի գարուն հոգեւոր է աճմանն հաւատոց եւ սրբութեան սիրոյն, որ զամենայն առաքինութիւնս բողբոջեն. որպէս տունկք եւ բոյսք զսաղարթս եւ զծաղիկս ի ձմերնային կապանացն լուծեալք։ 52 Այսպէս ջերմութիւնք սուրբ սիրոյն հաւատով շնորհալից արտասուաւք` զառաքինութիւնսն փայլէ Ամենասուրբ Երրորդութեանն կամաւք եւ շնորհաւք։
    53 Եւ հաւանութիւն հաւատոց եւ սուրբ սիրոյն հաւասարութիւն յո՛ր կողմ յորդորի, զամենայն հաւանեալսն ի Քրիստոս ժողովէ։ 54 Եւ նա է նաւահանգիստն մեր եւ բաշխող պարգեւաց. կենդանի աղբիւր եւ ճաշակք անմահութեան, որ զամենայն սուրբս վայելչութեամբ պսակէ յաւէժ կենդանութեամբքն։ 55 Եւ զիւրաքանչիւրոցն քաջութիւն ի վեր բերեալ` յաւրինին եւ կազմին աւգտակար շահիցն փառք, եւ լուսաւոր առաքինութեանցն հանդէսք ցուցանին ըստ արուեստիցն բարութեանցն. զի զգուշութիւն զգաստութեան ամենայն զգայութեանցն հաւատով եւ սուրբ սիրով սիրեալ զանարատ ամբծութիւնս յինքն հպեաց. որ ի բաց մերժէ զախտ եւ զբիծ ի մարմնոյ եւ ի մտաց, յստակ եւ սուրբ սիրովն որ առ Աստուած։ 56 Որ կարողն է ընդրել զաւգտակարն եւ անարգել զվնասակարսն, եւ յորդորիչ լինել մտաց եւ զգայութեանց ի բարիսն, եւ զխարդախութեան վնասն պահել զմուտս ահիւ եւ զգաստութեամբ միշտ։ 57 Զի յերկիւղն Աստուծոյ ամփոփին միտք ի զգուշութիւն Աստուծոյ բանին. եւ զգաստութեանն առաջնորդեալ` անարգեսցէ զչարն եւ ընդրեսցէ զբարին. եւ կացցէ մնասցէ սուրբ եւ արդար յերեւելիս եւ յաներեւոյթս արթուն եւ զուարթուն։ 58 Զի մի՛ խորամանգեալ չարին ի ներքս մտցէ ընդ միտսն եւ ընդ զգայութիւնսն եւ յափշտակեսցէ զառաքինութեան գանձն. եւ պարտաւորեալ գտանի ի հեղգացելոցն դատաստանն, որ ոչ հսկեալ պահեաց զտուն գանձուցն առաքինութեան, այլ թոյլ ետ ական հատանել եւ գողանալ զբարի մեծութիւնն, յորս վայելելոց էր ի հանդերձեալսն. եւ վասն այնորիկ պատժի ի գեհենին յաղագս հեղգութեանն։
    59 Արդ, եղիցի զգուշութիւն ի պահել զամուրսն եւ զգաստութեան գանձսն ի Քրիստոս, որ ի մարմնին է զարդարեալ շնորհաւք. զի Նովաւ ապրեսցուք ի խորամանկութենէ բանսարկուին եւ ի պատրանաց։ 60 Եւ հաճոյացեալք ի նորա կամսն` մտցուք ի խոստացեալ բարութիւնսն առանց ամաւթոյ վնասուց. զամենայն ճշմարտութիւնս եւ զպարծանս սուրբ վարուց ընդ մեզ ունելով, հանգիցուք ի գոգ հանգստեանն եւ ի գիրկս մխիթարութեանն եւ ի լոյս անշիջանելի փառացն։ 61 Եւ ըստ բազմաբեր պտղոցն մեր` առաւելեսցեն պատիւ եւ փառք մեր. եւ ազատեալք ի Քրիստոս առցուք զպսակն պարծանաց յամենակալ Հաւրէն։
    62 Ասացից եւ վասն սուրբ հեզութեանն` որ առողջութիւն է խլրտման ցասման մտաց եւ մարմնոյ։ 63 Զի լուսաւորեալ անարատ հեզութեամբ եւ ամբիծ սիրով, որ հաւատովքն յարդարեալ է ի հաճոյս Սուրբ Հոգւոյն եւ ի կամս Որդւոյն եւ ի փառս Հաւրն երկնաւորի, առողջացեալ եւ ճշմարտեալ ի սուրբ սէրն նորա` պահեսցի, եւ ի հարուածոց ցանկութեանց ազատեսցի, եւ հանդարտութիւն առցէ ի վնասակար մարտից, եւ ի շնչել այսոյն չարութեանն ցածուսցէ ի միտս եւ ի մարմինս։
    64 Հեզութիւն սանձք է բարկութեան եւ շարժմանց ցասման եւ վնասակարաց լկտութեան եւ ստահակութեան եւ ի թշնամանս յանդգնեալ ըստ ամենայնի։ 65 Հեզութիւն քաղցր եւ անոյշ ճաշակք են քմաց եւ ցածուցիչ խռովութեան ամբոխից, որ յամբարտաւանութենէ գերին։ 66 Հեզութիւն հանդարտեցուցիչ է մրրկաց ալեաց մտաց եւ մարմնոց ալէկոծելոց ի փորձանս ինչ։ 67 Հեզութիւն արմատք խոնարհութեան եւ համբերութեան եւ ժուժկալութեան են` որ մերձաւորի Քրիստոսի։ 68 Հեզութիւն զաւրութիւն է ամենայն առաքինութեան եւ հիմն ամենայն բարեաց յերեւելիս ի մեզ։ 69 Հեզութիւն շինուած է խաղաղութեան, եւ քակտումն եւ հերքիչ խռովութեան, ոխութեան եւ նախանձու` երեւելի եւ գաղտնի։ 70 Հեզութիւն աղբիւր յստակ է եւ ամպ քաղցր ցաւղով, որ արբուցանէ զերաշտութիւն չորացելոց։
    71 Հեզութիւն դաստիարակ է մանկութեան եւ հաւանութեան խրատուց եւ կարգաց ուսուցիչ։ 72 Հեզութիւն փառք ծերոց, որ նովաւ են հրահանգեալ յողջախոհութիւն եւ յամենայն առաքինութիւնս։ 73 Հեզութիւն պատիւ երիտասարդաց, որ նովաւ յաղթեցին ամենայն հակառակաց, ստահակաց եւ անիրաւաց խոնարհութեամբ եւ քաղցրութեամբ։
    74 Հեզութիւն պսակ է պարծանաց կուսանաց, որ ամենարուեստ երախտեաւք եւ բազմահանդէս առաքինութեամբքն ի կոչումն ընծայեալք սիրոյն սրբութեան։ 75 Զարթուցեալք, անվեհեր քաջութեամբ հնազանդեալք, եւ զհեղգութիւն եւ զյամառութիւն յորդորել ի հաւատ ճշմարտութեան։ 76 Փոյթ յառաքինութեան գործասիրութիւն. անքակ աղաւթիւք, յորդորեալ յիշատակաւք, մտերիմ կամաւք, խոնարհ շարժմամբք, քաղցր հնարիւք, սիրով սրբութեամբ, կատարեալ պահովք սանձել զդժնդակ եւ զաղտեղի խորհրդոցն շարժմունս յազդմանէ չարին. շիջուցանել զհուր ցանկութեանն ջերմեռանդ արտասուաւք։ 77 Բաց ունել զդուռն ողորմութեան ի պէտս կարաւտելոց, եւ ակն ունել յուսով խոստացեալ աւետեացն իմաստուն կուսանացն։ 78 Եկա՛յք, ասէ, աւրհնեա՛լք Հաւր իմոյ, ժառանգեցէ՛ք զարքայութիւնն սուրբա։
    79 Հեզութիւն` մանկանց Եկեղեցւոյ սնունդ է, եւ յորդորիչ ըստ աճմանն զգաստութեան եւ ճշմարտութեան. որոց սկիզբն առեալ ի տղայութենէ ի սրբութիւն եւ ի պիտանութիւն` զլուսաւոր վարդապետութիւնն եւ զհանգամանս բանից եւ ձայնից որպէս ճառագայթս արեգական փայլեցուցանել փառաւորութեամբ ի փառս Աստուծոյ վերնոց եւ ներքնոց, հանդերձ ամենայն սուրբ վարուք եւ խոնարհ սրտիւ. զի այնպէս լինիցին վերնոցն փառակից։
    80 Հեզութիւն` զգաստութիւն է առաքինեաց եւ քարոզիչ նոցա հանդիսիցն. որ իմացան զերկրաւորս անցաւոր, եւ բուռն հարին զանանց կենացն միամիտ սրտիւ եւ անհեղգ մարմնով, ազատեալ յամենայն վնասակարաց մտաւք եւ մարմնով։ 81 Զի կատարեալ զամենայն հրամայեալսն ի Տեառնէ` եւ զայլս յորդորեսցեն ո՛րպէս պարտ է պահել արդարոց զսրբութիւն եւ զամենայն առաքինութիւն. կամ ո՛րպէս մեղաւորաց դառնալ ի խոստովանութիւն ապաշխարութեան, զի ապրեսցին։
    82 Հեզութիւն` գովելի մեծութիւն է տնանկաց. զի երկրաւոր մեծութիւնս մաշի եւ կորնչի հպարտութեամբն. այլ տնանկացն հեզութեամբն մեծացեալ կան եւ մնան անանցք. զոր ոչ ցեց ուտէ եւ ոչ ուտիչ ապականէ, կամ գողք ական հատանեն եւ գողանան։ 83 Եւ յաղագս այսորիկ երանէ Տէրն զհեզս. քանզի ասէ. Երանի հեզոց, զի նոքա ժառանգեսցեն զերկիրն կենդանեացբ, ուր ոչ լսի համբաւ մահու. որպէս եւ Դաւիթ ասէ. Հաճոյ լինել առաջի Տեառն յերկրին կենդանեացգ։ 84 Այլ եւ աստէն ունի զհանդարտութիւն մտաց եւ անդամոց եւ առ ամենեսեան` ոյք ճակատամարտին։ 85 Զի զաղքատս ի համբերութիւն կրթէ, զզաւրաւորս զգաւն առնէ, եւ առանց խռովութեան ունել զիշխանութիւնս երկրաւորս եւ առանց աղմկի հանապազորդ. յամենայնի ամենեքումբք է համեստութիւն, մեծաց եւ փոքունց դաստիարակ։
    86 Հեզութիւն լուսաւորութիւն է քահանայական շնորհի. զառաջնորդական միտսն ի հնազանդութեան ունի, եւ ոչ տայ թոյլ ցասման շարժել ի բարկութիւն եւ ի թշնամանս, անգիտացեալ որ ինչ խորհրդոցն է ամբարտաւանեալ ի ցասմանէն։ 87 Այլ հեզութեամբն մտայոյզ եղեալ ըստ Քրիստոսի աւետարանութեանն ուղղէ զհրաման իրացն առ սովին գիտութեամբն. եւ լուսաւորէ այնպէս հեզութիւն, որպէս զի տեսցեն զգործս ձեր բարիս, ասէ Տէրն, եւ փառաւորեսցեն զՀայրն ձեր որ յերկինս է։ 88 Հեզութիւն որպէս աղ է անուշիչ խորտկաց, որ զհամեղութիւն ճաշակացն համահամ քմացն տայ։ 89 Զի բանք ձեր, ասէ, որպէս աղիւ համեմեալ լի շնորհաւք եւ ճշմարտութեամբ, յարդարեալ հեզ վարդապետութեամբ. զի տացէ շնորհս լսողացն վասն հանդերձեալ դատաստանին արդարոց եւ մեղաւորաց. զի որք լուիցենն` իմաստնասցին ի Քրիստոս։ 90 Հեզութիւն անարգամեծար Տէր է. զձկնորսս քարոզս արար եւ աղբիւր կենդանարար շնորհաց Սուրբ Հոգւոյն, արբուցանելով զհաւատացեալս յաստուածգիտութիւն։
    91 Հեզութիւն պատկառէ յանդուգն եւ յահուր բարուց, որպէս Մովսէս եւ Դաւիթ վկայեն. ոմն առ ապարասան ժողովուրդն, եւ ոմն առ Սաւուղ բազում անգամ երեւի։ 92 Հեզութիւն իմաստնոց` իմացուցանէ լսողաց զբանն հանճարոյ, ի միտ առնուլ զարդարութիւն ճշմարիտ եւ ուղղել զիրաւունս եւ զամենայն առաքինութիւնս։ 93 Հեզութիւն զարդ է երեւելի առաքինեաց անձանց, հաւատոյ, յուսոյ, սիրոյ, սրբութեան, աղաւթից, պահոց, խոնարհութեան, ժուժկալութեան, եւ ամենայն բարեաց։ 94 Հեզութիւն` սրբութեան զգեստ է, որ մերկացան եւ ի բաց ընկեցին զաշխարհական զցանկութիւնս, եւ զգաստութեամբ կատարեցին զկեանս ի Քրիստոս։ 95 Հեզութիւն մեծասքանչ շուք եւ պատկառ է ի մէջ բազմամբոխ հրապարակաց. որ զհոգեւոր աւրէնսն հանդարտութեամբ ճառէ, եւ հրեշտակ խաղաղարար լինի առ ամենայն լսողս, եւ անուն Տեառն փառաւորի. ի հեզոյն եւ ի մարդասիրէն Աստուծոյ փառաւորեալ` վերափոխի ի կեանս, եւ լսէ ի Տեառնէ` եկ հաւատարիմ ծառայ եւ հեզ, որով ի սակաւուդ հաւատարիմ եղեր, ի վերայ բազմաց կացուցից զքեզ։
    96 Հեզութիւն կերպարանք փառաց է Տէրութեանն, եւ գիւտք հանգստարար յաւիտենից. որ իւրովք դարմանաւք ի ձեռն հեզութեանն իւրոյ վանք երկնաւորացն լինի եւ մտերմաց հաւատացելոց սրբոց ի Նա. որ խոնարհեցաւ ի յերկնից ի յերկիր ի մեծութենէ փառաց եւ էառ զծառայի կերպարանս, զի ծառայքս զնորա կերպարանս առցուք արդարութեամբ սրբութեամբ ճշմարտութեամբ վասն բարերար եւ ամենագիւտ սուրբ սիրոյն, եւ գրաւականաւն զոր էառ ի մէնջ եւ ինքեամբ նստոյց ընդ աջմէ Հաւր ի բարձունս, եւ ետ յոյս վերստին հաւատացելոց ամենեցուն խոստացեալ աւետեաւքն` Ուր եսն եմ, անդ եւ պաշտաւնեայն իմ եղիցիա։ 97 Վասն որոյ հրաւիրեաց ամենեսեան եւ կոչեաց յիւր արքայութիւնն եւ ի փառսն. եկայք առ իս, ասէ, ամենայն աշխատեալք ճգնաւորական հանդիսիւք եւ բեռնաւորք մեղաւք յապաշխարութիւն խոստովանութեամբ, եւ ուսարուք յինէն զհեզութիւն զխոնարհութիւն, եւ գտջիք հանգիստ անձանց ձերոց. զի լուծ աշխատելոց յուսով հեզոցն քաղցր է, եւ բեռինք մեղաց խոնարհութեամբն փոքրոգի լինի։ 98 Եւ յերկուցունց հաստատութենէ կայ ընդ աջմէ Աստուծոյ սուրբ եւ անարատ, ոչ ինչ ունելով զձախակողմանն զդժնդակութիւն, այլ զաջակողմանն արդարութիւն. զի որ զայս ունին, Քրիստոսի նմանին հեզոյն եւ խոնարհին առ արածելն. եւ երանութեամբք պսակին ի խնամոց սուրբ սիրոյն հեզքն եւ խոնարհքն սրտիւք յԱմենասուրբ Երրորդութենէն. ազատեալք ի վշտաց եւ ի յաւիտենական տանջանացն, եւ յանանց խնդութիւնս եւ յանհամեմատ բարութիւնսն վայելեցուցանէ։ 99 Զի բազմաբոյս առաքինութեամբքն ի բազմագով կեանսն ուրախանան, եւ փառաւորեալ եւ պսակեալ` զանճառ զլոյսն զգենուն ի Քրիստոսէ յանպատում եւ յանանց ի կեանսն, որ պատրաստեալ է ամենայն սրբոց ի խորանսն յաւիտենից։
    100 Զի բազում եւ առաւել եւս է ճաշակ քաղցրութեան եւ խոնարհութեան եւ հնազանդութեան, ողջախոհութեամբ եւ անարատ վարուց եւ անբիծ սիրոյ երախտեաւք։ 101 Որովք խորտակեցան դրունք պղնձիք անհաւատութեանն, եւ նիգք երկաթիք անհնազանդութեանն փշրեցան, եւ յաւար եղեն գանձք աներեւոյթ թշնամւոյն ճշմարիտ իմաստութեամբն Քրիստոսի հաւատովք Աւետարանին քարոզութեան. լուսաւորացն նմանեալ որ ճառագայթիւք լնուն զտիեզերս, եւ ուղիւղ զգնացս մարդկան ունին ըստ արդարութեան ճանապարհին։ 102 Զի քաղցրութիւն խոնարհութեան եւ հնազանդութեան աղբիւր բարութեան վայելեցուցիչ են, եւ բժիշկ դառն ցաւոց` որ զառողջութիւն տան. եւ բարեաց առաջնորդք` որ ուղիւղ ճանապարհաւք յերանութիւնսն տանին, ազատեալ յամենայն վշտագին վտանգից։
    103 Քաղցրութիւն խոնարհութեամբ հնազանդութեամբ եւ հեզութեամբ միաւորեալ` որսորդ բարեաց է եւ ժողովող ամենայն առաքինութեան եւ վանք Սրբոյ Երրորդութեանն։ 104 Քաղցրութիւն եւ խոնարհութիւն եւ հնազանդութիւն միաւորեալ` զժողովս ճգնաւորաց ի միասին ունի, եւ ոչ թողու քայքայել ի միմեանց։ 105 Քաղցրութիւն եւ խոնարհութիւն եւ հնազանդութիւն ընտանեցուցիչ է աւտարաց եւ զգաստութիւն մերձաւորաց, նուաստութիւն ամբարտաւանից եւ զաւրութիւն հեղգացելոց, ցածուցիչ ամենայն ստահակաց, զարթուցիչ է կենաց յուսոյն, եւ համարձակութիւն վարանելոց որ ի մեղացն ազատեցան ի ծառայութենէ։ 106 Պատճառք է ամենայն հոգեւոր շահից, եւ խափանիչ կորստեան վնասակար խորհրդոց եւ գործոց։ 107 Բացիչ է ճշմարիտ խոստովանութեան, եւ արձակիչ կապելոց զղջմամբ ի թողութիւն մեղաց։ 108 Հրաժեշտ վնասակարաց, եւ մուտ յորդէգրութիւն։ 109 Աւտարացուցիչ է ամենայն դժնդակաց, եւ մերձաւորիչ յուսոյն կենացն յաւիտենից։ 110 Տաւն է ճշմարիտ քարոզութեանն խնամոց, եւ աղբիւր սննդեան Հոգւոյն Սրբոյ բղխման։ 111 Հեռացուցիչ է անգիտութեան, եւ տուն գանձի է իմաստութեան եւ հանճարոյ։ 112 Ընտանեցուցիչ է ճշմարիտ բարեկամաց, եւ յանդիմանիչ սպրդողաց սուտ եղբարց ամբարշտաց։ 113 Ցրուելոց ճշմարտասիրաց է ժողովիչ, եւ անիրաւաց ցրուիչ։ 114 Հեշտացուցիչ սարտուցելոց. պարգեւատու շնորհաւք` որ դառնան յիրաւունս արդարութեան, եւ կարգաւորիչ ի լաւն առհասարակ։ 115 Մխիթարիչ է սգաւորաց, եւ սփոփանք ամենայն վտանգելոց։
    116 Քաղցրութիւն եւ խոնարհութիւն եւ հնազանդութիւն անդորրութիւն է ի դարմանս մարդասէր խնամոց։ 117 Առողջութիւն ցաւագնելոց, եւ յոյս հաստատուն ի հանդերձեալսն։ 118 Ծփելոց նաւահանգիստ, եւ աւգնական առաքինութեան. սրբութեան ամենագիւտ հնարք, եւ պղերգաց ձեռնտու ի գործս այգւոյն` որ առնու վարձս զառաջնոցն։ 119 Դուռն բաց է ի կենսաբեր մուտսն, որ ունի զբաղձանս արքայութեանն` ընդ ինքեան ունելով զբարիսն։ 120 Եւ փակի ապախտաւորաց եւ անհնազանդից, ամբարշտաց եւ մեղաւորաց եւ որք ոչ լուան նորա բանին։ 121 Իսկ որք խոնարհեալ հնազանդին ընդ քաղցր լծով ապաշխարութեանն, եւ սոքա ոչ զրկին ի խոստացեալ աւետեացն ստոյգ խոստովանողացն եւ ապաշխարողացն. զի ոչ եկն կոչել զարդարս, այլ զմեղաւորս։ 122 Զի որ զայս վարս առաքինութեան ունին, կենդանի երախտեաւք երանութեամբքն պսակեսցի յԱմենասուրբ Երրորդութենէն։ 123 Ազատեալ ի դառն վշտաց գեհենին, եւ մշտենջենաւոր անմահ խնդութեամբն յանհամեմատ բարիսն վայելեսցէ ի Քրիստոս սքանչելի ամենայն երանութեամբ։ 124 Ուղիղ միաբանութիւն հաւատոյ եւ սուրբ վարուց առողջ ամբիծ անարատ ունի զերախտիս սիրոյն առ ամենեսեան անդամոցն յարմարութիւն ի Քրիստոս։ 125 Զի նովաւ հաստատին ի մի կամս Քրիստոսի եւ ի մի հաւատ. ի նմա բնակի Աստուծոյ յորդորումն եւ առաքինութեան աճումն։
    126 Միաբանութիւն հաւատոց եւ սուրբ վարուց` աղբիւր գիտութեան. ի նոցանէ բաշխի անծախաբար այն` որ տայ իւրաքանչիւր զէնս նահատակութեան, զկամս բարիս, ընտրողական միտս. ատել զչարն, եւ կանխել ի սէրն Աստուծոյ եւ ի շինութիւն կամացն` կատարեալ ապաշխարութեամբ եւ մտերիմ խոստովանութեամբ։ 127 Միաբանութիւն հաւատոց եւ սուրբ վարուց` խառնէ ընդ Արարիչն զշնորհս, եւ ի սուրբ յիշատակաց նորա անքակ ունի զամենայն անդամս, եւ առ դրունս ողորմութեան սիրոյ նորա կայ միշտ վասն ամենայն բարեացն որ յարարածս է։ 128 Եւ ընդ սոյն դուռն մտանեն պարգեւք միաբանութեան, որ ազատէ եւ մեծացուցանէ. եւ նովին միաբանութեամբ ընդունին անդամքն ի միմեանց զաւգնութիւն առ շինութիւն իւրաքանչիւր կարգի։ 129 Եւ ամենայն որ քակի ի միաբանութենէ հաւատոցն եւ ի սուրբ վարուցն, ոչ միայն հրաժեշտ լինի յերանութենէ անտի, այլ եւ ի պատիժ մատնի. որպէս անդամ ի մարմնոյ հատեալ անպիտան լինի, եւ կամ ոստ ի ծառոյ կտրեալ ի հուր։
    130 Միաբանութիւն հաւատոց յԱմենասուրբ Երրորդութիւնն ի սուրբ վարս` քաղաք ամուր է երկնային զաւրութեամբն պարսպեալ. բնակութիւն է սիրոյն Աստուծոյ եւ վերին զաւրացն, ժողովիլ ի նոսա ամենայն սրբովք յանճառ աւրհնութիւնսն միաբանեալ, ընկղմեալ յուրախութիւնս խնամոց սուրբ սիրոյն` վառեալք յուսով փառացն Աստուծոյ. որոց սիրել զմիաբանութիւն անարատ սրբութեանն ամբիծ երախտեաւքն Յիսուսի Քրիստոսի։ 131 Զի որ այսպէս անքակ զմիաբանութիւն ունի սիրով Հոգւոյն, հաւատով եւ սուրբ վարուք, կենդանի երանութեամբն պսակի ի խնամոց Սուրբ Երրորդութեանն. ազատեալ ի դառն տանջանաց գեհենին, եւ մշտնջենաւոր անհամեմատ բարեաւքն բերկրի յանանց կեանսն։
    132 Աստանաւր վասն գթութեանց ունիմ ասել, որ կապ է միաբանութեան եւ մայր է սիրոյ եւ գոգ հանգստեան առողջութեան, անարատ սուրբ ամբիծ երախտաւոր սիրոյ աւետեացն Քրիստոսի։ 133 Զի առատապարգեւ է առ մերձաւորս եւ հեռաւորս. դաստիարակ է մեծամեծաց եւ աւգնական տկարաց. սնուցիչ է ընտանեաց եւ դարմանիչ աւտարաց. սիրելի առ երախտաւորս, եւ ոչ ատեաց զապախտաւորս. սիրէ զբարեկամս ի բարութիւն եւ կամի զդարձ ատելեաց, զի հասցեն սուրբ սիրոյն։
    134 Գթութիւն խնամք է սուրբ սիրոյն, բորբոքումն անձկոյ առ սիրողն. յիշատակ ծնողաց եւ յորդորումն ծննդոց. խնդիր հեռացելոց եւ սնունդ մերձաւորացն միշտ։ 135 Գթութիւն արմատ բարեաց, եւ ոստք նորա խնդութիւն, եւ տերեւ նորա զուարթութիւն, եւ ծաղիկ նորա ուրախութիւն, եւ պտուղ նորա անհամեմատ անուշութիւն։ 136 Զի գթովն բառնայ զտրտմութիւն յանցանաց եւ զտաղտուկ ձանձրութիւնս` որ վհատեն զանձն, եւ զսուգ` որ աւտարացուցանեն եւ յիմարեցուցանեն։ 137 Խափանիչ է վատութեան եւ յորդորիչ առատութեան, խլիչ ագահութեան եւ ընդունիչ սակաւապիտութեան, յանդիմանիչ լկտութեան եւ ծաղկեցուցիչ սրբութեան, շիջումն թերահաւատութեան եւ նշոյլք լուսոյ հաւատոց, ելք երկմտութեան եւ մուտք կենդանի յուսոյն. աւտարացուցիչ ատելութեան եւ անդորրիչ վտանգելոց, եւ ամենայն նեղելոց սփոփիչ։
    138 Գթութիւն կռփիչ է հպարտութեան եւ լուծիչ նենգութեանց. խայտառակիչ խորամանկութեան եւ մերժումն ոխակալութեան եւ նախանձու. խոշտանգանք է անհնազանդից եւ քաջալերիչ համբերողաց. զաւրացուցիչ ժուժկալաց եւ սրբիչ գիջութեան. խրախոյս է երկայնամտաց եւ ձեռնտու խոնարհաց. պսակ զգաստութեան եւ ամբծութեան եւ յորդորիչ առաքինութեան. զարթուցիչ է քնէածից եւ պղերգաց, եւ հասուցիչ ի գործս հանգստեան, որ լին է ամենայն բարութեամբ, որ ունի զխնամս գթութեան առողջ սուրբ անարատ ամբիծ երախտեաւք խնամով սիրոյն։ 139 Զի որ զայս հոգեւոր գութ յանձին ստացեալ ունի ի վերայ սուրբ վարուց, կենդանի երանութեամբքն պսակի ի խնամոց սիրոյն Ամենասուրբ Երրորդութեանն. որ ազատէ ի դառն վշտաց գեհենին, եւ մշտնջենաւոր անհամեմատ բարեաւքն վայելեցուցանէ ի բարիսն։
    140 Այլ եւ զգաստութիւն իմանալեացն որ հաստատեալ ի հաւատսն որ ի Տէր, իշխանական կամաւքն խլէ ի զգայութեանցն զվնասակարսն, եւ ի ներքս բերէ զառաքինութիւնսն, զսրբութիւն, զխոնարհութիւն, զճշմարտութիւն ըստ ամենայնի։ 141 Խզել զդժնդակացն զեկամուտսն, եւ վառել զէնս հակառակ չարին, եւ ի վայր կործանել զհակառակս արդարութեանն։ 142 Եւ հրով Հոգւոյն հալել զձմեռնային խստութիւն սառամանեաց ջերմեռանդ արտասուաւք։ 143 Եւ արձակել արմատս` զքաղցր սրբութիւն եւ զանոյշ խոնարհութիւն եւ զբարի հնազանդութիւն ամենայն ճշմարտութեամբ ի Քրիստոս։ 144 Եւ բարձրացուցանէ զոստս հաւանութեան հաւատով յամենայն առաքինութեան աճմունս որպէս զծառս` որ տնկեալ են ի գնացս ջուրցա։ 145 Որ մեծաւ ցանկութեամբ ի շնորհացն Աստուծոյ շարժին վտակք արտասուացն, որով մաքրին երեւելիք եւ աներեւոյթք. եւ խաղաղ եւ հեզ ցաւղով արբուցանէ զտունկս եւ զբոյսս զկանուխ եւ զանագան. եւ յորդորէ զամենայն անդամսն յաճումն արդարութեան ի լաւն եւ յառաւելն. զի եկեսցէ ի կատարումն առաքինութեան պտղովք, խլեալ զաւտարոտի բոյսսն` զորոմնն եւ որ այլ եւս չար սերմանք ի թշնամւոյն սերմանեալ ի միտս եւ ի զգայութիւնսբ, եւ զխռովութիւն ըստ ամենայն սրտմտութեան շարժմանց. զյայրատութիւն, զյանդգնութիւն, զանզգամութիւն, զանհնազանդութիւն, զբարկութիւն, զամբարտաւանութիւն, զփառասիրութիւն, զհպարտութիւն, զագահութիւն, զանխտրութիւն, զպղերգութիւն։ 146 Այս են պատճառք կորստեան. վրիպել ի մեծ բարեացն շահից, ի գովութենէ առաքինութեանն փառաց։
    147 Այլ իմանալեաւքն որոշել զբարին ի միամիտ խորհուրդս, եւ հաւանական կամաւք գործել զբարիս անոյշ եւ քաղցր եւ լուսաւոր յորդորմամբ ամենագիւտ շնորհաւքն Քրիստոսի։ 148 Յիշատակաւք երախտեաց սիրոյն սրբութեան ըստ հաճոյից կամաց Տեառն բարերարի արբանեակ լինել շնորհացն ի փառս եւ ի պատիւ կենաց տուողին։ 149 Եւ գործակից լինել նորա բարերար կամացն հանապազ, եւ ճշմարտեալ ի հաւատս` առողջ սուրբ անարատ անբիծ երախտեաւքն հաստատեալ կացցէ։
    150 Եւ զի գլուխ է ամենայն զգայութեանցն իմանալիքն` որ ի Քրիստոս շնորհաւք ամենայն անդամաւք յաւդեալ եւ պատշաճեալ է, եւ աճէ զաճումն Աստուծոյա, որպէս առաքեալ ասէ։ 151 Եւ ի նմանէ բաշխին շնորհք իմաստութեանն յամենայն անդամսն, յերեւելի պէտս եւ յաներեւոյթ։ 152 Եւ ի նմանէ ըմպեն զհանճար բարեաց ի մուտս աւգտից եւ մերժելոյ ի վնասակարացն։ 153 Եւ անտի ծագէ լոյսն յայտնիչ ամենայն քննութեանց, եւ իմաստնանան ամենայն զգայարանքն ի ճաշակս հոգեւորական վայելիցն եւ ընդրողք զլաւսն անձանց, եւ առաջնորդին ի զգուշութիւն իմաստից, եւ զդրունս բանան զմտից շնորհացն. եւ զգաստացեալ եւ լուսաւորեալ անվեհեր փութով հանդիսանայ յընթացս վերին կոչմանն, պատրաստ ունելով զաւգտակար շահսն հոգւոց եւ մարմնոց, զի ժառանգեսցէ զառհաւատչեայ երանութիւսն։
    154 Եւ բերանն բղխէ յիշխանական հոգւոյն զճշմարիտ վարդապետութիւնն առողջութեան անարատ սրբութեան անբիծ սիրով։ 155 Եւ ընդ նա գնան ամենայն վտակք իմաստութեան ի սրտէն յառաջագայեալ, արբուցանել եւ պարարել զշայեկան երկիրն բանիւն կենաց առ ի յաճումն բարութեան բուսոցն եւ առ ծաղիկս անուշահոտս վայելչացեալ քաղցր պտղով։ 156 Եւ զի բերանն է ճշմարիտ բանին որպէս ճրագարան լուսոյ, որ հալածէ զխաւար եւ յայտնէ զամաւթ, եւ ցուցանէ զաղտեղութիւն եւ երեւեցուցանէ զգայթակղութիւն` ուստի բեկումն։ 157 Ուստի Որդին Աստուծոյ հնարիւք իւրովք զսպառազինութիւն նորա յափշտակեաց. զխորամանկութիւնն, զյանդգնութիւն, զյափշտակութիւն, եւ զողոքանս խաբէիցն եւ զարհաւիրս, հարթուցանելով ի ճշմարտութենէ անտի. եւ որ այլ եւս են մեքենայք չարին, որ յայտնեն նշոյլք վարդապետութեանն Քրիստոսի։ 158 Զի տացէ հնարս նահատակաց առաքինանալ, եւ յորդորել ընդդէմ չարեացն զուղղութիւնն, եւ բառնալ ի մտաց զիմաստութիւն մոլորական, եւ ամփոփել զինքն ի ճշմարիտ վարս, եւ զգուշանալ յամենայն վնասուց. առաջնորդել եւ այլոց ի բարիս։ 159 Եւ զյիշատակ սրբութեան սիրոյն որպէս խորիսխ մեղու ունել ի քիմս բերանոյ իւրոյ. զի նա է որ քաղցրացուցանէ զդառնութիւն չարին։
    160 Իսկ որ բանայ զաչս իւր ի լոյս արեգական ի միջաւրէի, ոչ մերձենայ խաւար ի բիբս նորա։ 161 Սոյնպէս որոյ նայելիքն յստակ են յիշատակաւ սրբութեան, եւ լոյս ուրախարար է նորա կենդանի սիրոյն խնամք` որ պահէ զնա առանց վնասուց տուժից անբիծ եւ անարատ։ 162 Եւ նովին լուսաւոր շնորհիւ տեսանէ զկորուսելոցն զգիւտս, եւ մերձաւորս առնէ ողորմութեան փրկչին եւ ներքոյ խնամոց նորա կարգէ։ 163 Զի ճաճանչ լուսոյ քարոզութեան բանին ցուցանէ զդեղ կենդանի յուսոյն, եւ զդարմանս արքայութեանն զանճառսն եւ զանպատումսն։ 164 Ի ձեռն ճշմարիտ հաւատոց ընթացուցանէ ընդ ճանապարհ վերին կոչմանն առ Հայրն ամենակալ եւ Որդին բարերար եւ Հոգին կենդանարար. որ անճառելի է մեծութիւն փառացն։
    165 Արդ, եւ գունդք վերին զաւրացն եղեն փեսաւէրք Որդւոյն Աստուծոյ եւ առիթ փրկութեան մերոյ. եւ քաջալերեն զսիրելիս Աստուծոյ, որ փրկեաց զմարդիկ ի մահուանէ մեղաց։ 166 Զի ուրախութիւն եղիցի յերկինս, որք դառնան առ Աստուած եւ ապաշխարենա։ 167 Եւ որք հաւատացին յԱստուած եւ հաճոյացան նմա, արար զնոսա ժառանգակիցս իւր արքայութեանն։ 168 Սոյնպէս եւ որ այժմ ճշմարիտ հաւատով կատարեցին զբան նորա, եւ ուսուցին առողջութեամբ, անարատ սրբութեամբ, ամբիծ երախտեաւք սուրբ սիրոյն Աստուծոյ։ 169 Զի որ զայն վարս ստացեալ ունի յանձին ըստ ամենայնի ճշմարտեալ, կենդանի երանութեամբք պսակեսցի ի Սուրբ Երրորդութենէն. ազատեալ ի դառն տանջանացն, եւ մշտնջենաւոր յանհամեմատ բարութիւնսն վայելէ։
    170 Եւ աչքն հաւատով սրբեալ, տեսչութիւն խնամոցն նշոյլք է լուսոյ անպակաս ուրախութեանցն։ 171 Որով վառեալ լուցանի լոյսն արեգականն արդարութեան, որ լուսաւորէ զամենայն սուրբս, եւ մերձաւորս առնէ ի սէր շնորհաց իւրոց, եւ բառնայ զխաւարային մոլորութիւն, եւ անսխալ գնացիւքն ընթանայ ի կէտ կոչմանն վերին յաւթեւանս հանգստեան ըստ քաղցրութեան լուսոյն Աստուծոյ։ 172 Զի նովաւ հպի ի գիրկս սուրբ սիրոյն Որդւոյն Աստուծոյ, եւ ի գգուանս Հաւրն երկնաւորի, եւ ի պարգեւս Հոգւոյն Սրբոյ յանճառելիսն։ 173 Որ տայ զվիճակ ժառանգութեան իւրոյ այնոցիկ` որ ի կամս նորա վարեցան յաշխարհի, եւ զինուորեցան հոգեւոր զինուք ընդդէմ չարեացն զբարիսն ըստ Աւետարանին Քրիստոսի։ 174 Եւ կցորդ եղեն նորա չարչարանացն, եւ խաչակից եղեն կամաւոր մահուն ամենայն համբերութեամբ ճշմարտեալ անքակ սուրբ սիրով ի նեղութեան եւ յանդորրու։ 175 Շիջուցին զպարտիս ողոքանաց եւ զխիստ բռնութիւնս կատարեալ ժուժկալութեամբ. հանապազ ակն կալեալ խնամակալ աջոյն, որ զաւրացուցանէ զյուսացեալս իւր. զի իմանալեաց աչաց եւ երեւելեաց լոյս նա է։ 176 Զի հանապազ կանխել ի պաղատանս խոնարհ սրտիւ, եւ ջերմեռանդ արտասուաւք զաղաւթսն հատուցանել Աստուծոյ ի բոլոր սրտէ, եւ յաչաց հեղուլ զարտասուաց հոսանս, որ ի ձեռն գթոյ անձկոյ յառաջագայի ի նշողից շնորհաց աւետեացն` որ բառնայ զվիշտս եւ զհարուածս եւ զամենայն վտանգ ի բռնաւորաց, եւ լնու բարութեամբ յորդառատ զղջմամբ, եւ ընդունարան լինի Հոգւոյն Սրբոյ. որ յայտնէ զծածկեալս եւ զանքնինս սիրելեաց Աստուծոյ. զի եւ զփափաքումն կարաւտութեան անձկոյն լցուցանէ կենդանի եւ անճառ ճաշակաւք ի բարերարութենէն։ 177 Եւ լոյսն ահեղ անմատոյց ոչ մերժի սքանչելապէս յանձանց անտի. եւ տեսիլ աչացն հաւատով լուսաւորի. եւ ի նշողից շնորհացն լնու միշտ եւ ծաղկեցուցանէ զզգայութիւնսն, եւ զուարթացուցանէ անմահական խնամովք զայնոսիկ` որ մերժեալ են յինքեանց զաշխարհական զցանկութիւնս եւ զգեցեալ զսրբութեան վերարկու, ամբիծ հաւատով ի Սուրբ Երրորդութիւնն ճշմարտեալ, եւ ի թեւս Սուրբ Հոգւոյն վարեալ յաշխարհի ի շինութիւն եւ ի խաղաղութիւն ըստ ամենայնի հոգեւորաւք եւ մարմնաւորաւք մինչեւ հասցէ յանքոյթ նաւահանգիստն իմանալի տեսութեամբն, առողջ անբիծ անարատ խնամաւք սուրբ սիրոյ երախտեաւքն Քրիստոսի։ 178 Զի որ զայս շնորհս ստացեալ ունի յԱստուծոյ, ի վերայ ամենայն սուրբ վարուց կենդանի խնամաւք սուրբ սիրոյն յԱմենասուրբ Երրորդութենէն պսակեսցի. ազատեալ ի դառն տանջանաց գեհենին, եւ մշտնջենաւոր անհամեմատ խնդութեամբն վայելէ ի բարիսն։
    179 Եւ լսելիք անխարդախ հաւատով հնազանդեալ յառողջութիւն եւ յանարատ սրբութիւն` ամբիծ խնամովք երախտաւոր սիրոյն, ընդ որս մտանեն աստուածային պատգամաց աւետիքն, եւ կերպարանէ ի ներքին մարդ զկերպարանս փրկչին մերոյ Քրիստոսի իւրով փառաւքն։ 180 Որ ունի յաջմէ զնիշ խաղաղութեան, եւ յահեկէ իւրմէ զհաստատութիւն որդէգրութեան, եւ ի գլուխն իւր ունի զպսակն պարծանաց, եւ ընդ մէջ ածեալ զկամարն սրբութեան, եւ ճշմարիտ զգաստութեամբ պատեալ զկողս իւր ի զաւրութեան Քրիստոսի։
    181 Լսելիք դրունք են հաւատոց ի մուտս զգուշութեան անարատ վարուց, երկիւղիւ եւ խնդութեամբ խառնեալ. եւ ելք նորա արդարութիւն եւ իրաւունք. ըստ հոգեւոր աւրինացն կատարեալ սրբութեամբ ծաղկեալ, եւ ի ներքս բուրէ զանուշահոտութիւն զսաղմոսից եւ զաւրհնութեանց. եւ անդ հնչեն փառք թագաւորին անմահի, եւ բուրեն որպէս յանոյշ խնկոց ի բերանոյ սրբոց իւրոց պաշտաւնէից, որք սրբութեամբ գովեն զԱմենասուրբ զԵրրորդութիւնն։ 182 Անդ գունդք հրեշտակաց բանակեալք, եւ պատրաստութիւնք զուարթնոց, որ վառեալ բորբոքին յերգս հոգեւորս, հաւասարեալք ամենեքեան ի միասին հատուցանել զփառս։
    183 Լսելիք հաւատով ճշմարտեալ` ընդունելութիւն է ծառոյն կենաց եւ հատոյն քաւութեան եւ որթոյն փրկութեան։ 184 Եւ ի նմանէ արձակեն զարմատս ի սիրտս կատարեալս Աստուծոյ, որ շնորհաւք դարմանին հանապազ, եւ պարարէ զնա ի ցաւղոյ Հոգւոյն Սրբոյ։ 185 Եւ ամենայն արարածք որ գրաւեալ են սրբութեամբ ի սէր նորա, ուրախ են ընդ նմա. գոհանան եւ փառաւորեն զբարերարն Աստուած որ արար զամենայնս, եւ յարդարեալ պահէ ի փառաւորութիւն սուրբ անուանն իւրոյ։ 186 Լսելիք ճշմարտեալ հաւատով` վտակք են, ոռոգել ի կենաց աղբիւրէն զանդս մտաց եւ զգայութեանց յաճումն առաքինութեանց։ 187 Եւ զդժնդակաց զբերումն արտաքս հանելով լաւագոյն ժրութեամբն, որ ի նիւթ հրոյն ունի զհանգամանս։ 188 Լսելիք ճշմարտեալ` զամենայնսն յինքն ամփոփէ. որ վերաստեղծու զգաստ գիտել, ճանաչել զբարի եւ զչար։ 189 Որպէս այլալեզուքն զիւրեանց լսեն առ ի պէտս խաւսս` եւ ոչ զմերն, այսպէս եւ որ զայս լսելիս սրբութեամբ ունի, զամենայնսն լսէ եւ ոչ զչարին։ 190 Եւ ունկն սրբոցն բանի որ ի բերանոյ Աստուծոյ` լսէ, որ մուտ է եւ անց բանի. որ սրբէ զմիտս եւ զզգայարանս, եւ ի հնազանդութիւն յորդորէ հոգեւոր աւրինացն առողջութեան անարատ եւ սուրբ երախտաւոր սիրոյն. որ կենդանի խնամաւք սիրոյն յԱմենասուրբ Երրորդութենէն լուսաւոր երանութեամբք պսակեսցի. ազատեալ ի դառն տանջանացն` յանհամեմատ բարութիւնսն վայելեսցէ իսպառ։
    191 Եւ հոտոտելիք հաւատով հոտոցն են զգայութիւնք գիտութեան եւ իմաստութեան, առողջ անարատ ամբիծ երախտեաւք սուրբ սիրովն. եւ ճշմարտեալ անուշութեամբ ի հոգեւոր հոտ գիտութեան` արբուցանէ ի Հոգւոյն Սրբոյ զանձն ի հոգեւոր աւրինացն։ 192 Զի ի նոցանէ յառաջագայի հոտ գիտութեան Հաւր, եւ ճանաչէ զՈրդի, եւ իմանայ զՀոգին Սուրբ։ 193 Գիտութիւն Հաւր տաճար է նորա փառացն. եւ որք մտանեն ի նա խոստովանութեամբ, գտանեն զնա։ 194 Իմաստութիւն Որդւոյ խորան է նորա ծնելութեանն. զի որք հպին ի նա դաւանութեամբ, մերձեցուցանէ առ ինքն։ 195 Եւ ճանաչէ զՀոգին Սուրբ զտուիչ բարեաց ի ձեռն ճշմարիտ հաւատոցն, որ ցուցանէ զլոյս Աստուածութեանն, որ շնորհաւք զտեսողսն լուսաւորէ, եւ հոտ գիտութեան վերաբերէ ընդ վերին զաւրսն վառեալ յաւրհնութիւն Հաւր ի բարձունս եւ Որդւոյ եւ Հոգւոյն Սրբոյ ճշմարիտ հաւատով։
    196 Հոտոտելիք իմաստութեան հաւատոց տայ ճանաչել զՀայր ամենակալ, եւ գիտել զՈրդի մարդասէր գոլ, եւ զՀոգին Սուրբ պարգեւատու։ 197 Հոտոտելիք հաւատոց ընթացուցանեն յարքայութիւնն երկնից, եւ բանան զդրունս կենաց, որք առ Սուրբ Երրորդութիւնն անձկացեալ են, ընդ ինքեանս ունելով զառաքինութիւնս. եւ փառակից լինել վերին զաւրացն` աւրհնեն զՀայրն ընդ սերովբէսն, եւ գովեն զՈրդի ընդ քերովբէսն, երկրպագեն Հոգւոյն Սրբոյ ընդ հրեշտակս միոյ Աստուածութեանն։ 198 Հոտոտելիք ճշմարտեալ հաւատով որոշեն զհոտ կենաց եւ մահու, զարքայութեան եւ զդժոխոցն, զսրբութեան եւ զաղտեղութեան, զարդարութեան եւ զանիրաւութեան։ 199 Ոմանց գովութեամբ եւ շնորհաւք բուրէ, եւ ոմանց պարսաւանաւք եւ զաղիրս։ 200 Զոմանս վայելչացեալս յերկրէս ամբառնայ առ Աստուած, եւ զոմանս ի վայր բերեալ եւ խոտորեալ ի վիհս կորստեան ընկենու։
    201 Հոտոտելիք ճշմարտեալ հաւատով ճանաչէ զորդիս լուսոյ եւ զորդիս խաւարի. իմանայ զկամս իւրաքանչիւր զուղղութեան եւ զմոլորութեան, որ այլանդակ եւ այլուսմունք են, որ որոշեն զնոսա ի բաց հոտովն սուրբ ըստ հրամանի Տեառն` արտաքս հանելով ի խնամոց Աստուծոյ ի խաւարն արտաքին, ուր լալ աչաց է եւ կրճել ատամանց։ 202 Եւ զսուրբսն անուշահոտ վարուքն սնուցանէ առաքինութեամբ, մինչեւ հասցեն ի չափ կատարմանն Քրիստոսի ժառանգորդ լինել անուշակ արքայութեանն. որ ճշմարտեալ են ի հաւատս լուսաւոր եւ սուրբ վարուք, անարատ եւ ամբիծ երախտեաւք սիրոյն։ 203 Զի որ զայս շնորհալից հոտ առաքինութեան ունի ի վերայ այլոց սուրբ վարուց, կենդանի երանութեամբք պսակեսցի ի խնամոց սիրոյն յԱմենասուրբ Երրորդութենէն. ազատեալ ի դառն վշտաց գեհենին, եւ մշտնջենաւոր անհամեմատ երանութեամբն վայելեսցէ ի բարութիւնսն անսպառ եւ անվախճան։
    204 Եւ ձեռք ճշմարտեալ ի բարի գործս հաւատով առողջ անարատ անբիծ երախտեաւք սուրբ սիրոյն, են մշակք պատրաստեալ հանդերձեալ աշխարհին արքայութեանն երկնից։ 205 Եւ երախտաւոր լինի բարի գործով. լնու բարի սերմամբ զանդս յուսով պտղոցն բարեաց. ձեռնտու գլորելոց. զբեկեալսն պատէ, զանկեալսն կանգնէ, զտկարացեալսն զաւրացուցանէ, զկարաւտեալս յագեցուցանէ. գործեսցէ ձեռաւք, զի բաւական լիցի տալ իւրաքանչիւր ըստ շնորհելոյն նմա յԱստուծոյ առողջութեան առ շինութիւն հաւատոց։ 206 Յիշել զառաքելոյ ասելն եւ առնել. Զիս, ասէ, եւ որ ընդ իսն էին, պաշտեցին ձեռքս այսա։
    207 Ձեռք սուրբ հաւատով բուրվառք են անուշահոտ խնկով ի հրոյ Հոգւոյն Սրբոյ, բուրեալ ի բարի գործս հեռաւորաց եւ մերձաւորաց ի վայելս. եւ ի վեր ամբառնալ ամենասուրբս եւ գոհութիւն ընձայել Աստուծոյ։ 208 Ձեռք ճշմարտեալ հաւատով գործարան են մտաց եւ մարմնոց, որ զիւրաքանչիւրոցն զպէտսն վճարէ յերեւելիսս եւ յաներեւոյթսն անարատ յաւրինեալ գովութեամբ ի փառս Աստուծոյ ըստ Աւետարանինբ։ 209 Ուստի ծագէ լոյսն աւետեաց` ձեռացն տարածմամբ, եւ գործողի զյաղթութեան զվարձս առնուլ։ 210 Ձեռք ճշմարտեալ հաւատով անաւթ է խորհրդոյ խաչին, որ խլէ զփուշ յանդէ` զանիծիցն զտատասկ մեղացն, եւ տնկէ զծառն կենաց` որ պտղաբերէ ի մեզ զՔրիստոսի մարմինն եւ զարիւնն ի թողութիւն մեղաց ի ձեռն սրբութեան եւ խոնարհութեան եւ հնազանդութեան. զի այսպէս մտցուք ի յարկս լուսոյն կենաց։ 211 Ձեռք ճշմարտեալ հաւատով մշակք հոգւոյն ճշմարտութեան են. որ ի ձեռն վաստակոց իւրեանց առաքինութեանն առնուն պարծանաւք զվարձսն։ 212 Եւ որպէս ի ծովու յաշխարհիս ձեռաւք վարեն զնաւս, զի հասցեն ի նաւահանգիստն խաղաղութեան եւ հանգիցեն ի Քրիստոս Յիսուս։ 213 Ձեռք ճշմարիտ հաւատով որսորդք են ոչ ձկանց, այլ մարդկան. որ քահանայական ձեռնադրութեամբ շնորհս ընձեռէ ի Հոգւոյն Սրբոյ ազդմանէ, որսալով Աւետարանին ուռկանաւն, առողջ եւ անարատ անբիծ երախտեաւք խնամակալ սուրբ սիրոյն։ 214 Զի որ զձեռագործս ստուգութեամբ կատարեսցէ հանդերձ սուրբ վարուք, կենդանի երանութեամբքն երախտաւոր սիրովն պսակեսցի յԱմենասուրբ Երրորդութենէն. ազատեալ ի պատժոց գեհենին, յանհամեմատ բարութիւնսն վայելէ յանանց եւ յանսպառ։
    215 Եւ ոտք ուղղեալ հաւատով ի գնացս սրբութեան, անարատ եւ ամբիծ երախտեաւք սուրբ սիրոյն` նախաշաւիղ ճանապարհորդէ ըստ Աւետարանին ի հանդերձեալսն յաւթեւանս արդարոց որ ի Քրիստոս։ 216 Ոտք ուղղեալ հաւատով հասուցանեն ամենասուրբ վարուք եւ կարգաւք ի քաղաքն կենդանեաց ի սրբոցն ժողովս։ 217 Ոտք ուղղեալ հաւատով երիվարք են սուրբ կամաց, որք ընթացուցանեն ի գործ նահատակութեան վերին կոչմանն։ 218 Ոտք ուղղեալ հաւատով զհրաւիրեալս եւ զկոչեցեալս յորդորէ ի հոգեւոր ուրախութիւնսն պայծառ եւ սուրբ գնացիւք, հանդերձ յարմարական առաքինութեամբ, ոչ ինչ խածեալ զգարշապարս։ 219 Ոտք ուղղեալ հաւատով ընթացուցանեն զհետ մոլորելոց ի դարձուցանել զհողեղէնս ի հոգեղէնս, զապիրատս յիրաւունս, զանհնազանդս ի հնազանդութիւն արդարութեան գնացիւք։ 220 Ոտք ուղղեալ հաւատով առաջնորդեն վերնայնոցն զհետ երթալ, ուր սրբոցն բնակութիւնք. եւ կոխել զզաւրութիւն թշնամւոյն, ամրացեալ պահպանական կաւշկաւք առաքինութեան. որ ոչ կարասցէ խածանել աւձն ի ճանապարհի, եւ լուծանել ըստ Աստուծոյ զգնացս։ 221 Ոտք ուղղեալ հաւատով կոխեն զհուր ըստ աւրինակի երից մանկանցն գնալով ի հնոցինա։ 122 Կամ որպէս Պետրոս ի վերայ ծովուն գնալով որպէս յատակի. եթէ ոչ էր ի թերահաւատութենէն ընկղմեալ, ոչ աւգնականութեան Յիսուսի կարաւտանայր, որ վերստին զգնացս հաստատեաց ի վերայ ալեաց ծովունբ։ 223 Զի որ այսպէս հանդիսացեալք ըստ աւետարանական գնացից արդարութեանն, աւետեաւք յուսոյն պսակեսցին յԱմենասուրբ Երրորդութենէն, եւ զանսպառ բարիսն ժառանգեսցեն։
    224 Այսոքիւք խրատեալք եւ պսակեալք առ հաւատչեայ յուսոյն, ծառայել առաջի Տեառն երկիւղիւ եւ ցնծալ առաջի նորա դողութեամբ, ընդ Դաւթայ ասել. Ընկալարուք զխրատ նորա` զի մի բարկասցի Տէր, եւ կորնչիջիք ի ճանապարհացն արդարութեան ի ժամանակի յորում զարթչիցի բարկութիւն նորագ ի դատել զերկիրս եւ հատուցանել ըստ արդար դատաստանին։ 225 Դժնդակացն եւ յանցաւորացն, որք մեղան եւ ոչ ապաշխարեցին, որդն անմահ եւ խաւարն արտաքին, ուր լալ աչաց է եւ կրճել ատամանց, եւ անշէջ հուր գեհենին պատրաստեալ կայ անմահ տանջանաց։ 226 Իսկ որ սրբեցին զանձինս իւրեանց յամենայն աղտեղի ցանկութեանց եւ կատարեցին զարդարութիւնս ամենայն, անհամեմատ երանութեամբք մեծարեալ եւ փառաւորեալ պարծանաւք պսակեսցին յԱմենասուրբ Երրորդութենէն։ 227 Որում փառք յաւիտեանս յաւիտենից. ամէն։
ԺԲ
ԵՐԱՆԵԼՒՈՅՆ ՍՐԲՈՅՆ ԳՐԻԳՈՐԻ ՎԱՐԴԱՊԵՏՈՒԹԻՒՆ ԲԱՐԵՐԱՐ ԱՐԱՐՉԻՆ ԽՆԱՄՈՑ ԵՒ ԿՇՏԱՄԲՈՒԹԻՒՆ ԱՆՀՆԱԶԱՆԴՈՒԹԵԱՆ ԵՒ ՍՏԱՀԱԿՈՒԹԵԱՆ ԵՒ ԱՌԱՋՆՈՐԴՈՒԹԻՒՆ ԲԱՐՈՒԹԵԱՆ ԲԱՐԵԱՑՆ ԼԱՒՈՒԹԵԱՆ 
    1 Բազմադիմի են երախտիք շնորհաց միոյ Հաւրն բարերարի, եւ միոյ Տեառն կենարարի խնամք արարչութեանն լուսաւոր փոփոխմանցն, եւ միոյ Հոգւոյն Սրբոյ խնամոցն պարգեւք եւ ամենագիւտ սիրոյն առ երկնաւորս եւ երկրաւորս եւ որ ի նոսա են արարածք ամենայն։ 2 Ջուր եւ աւդ ըստ փոփոխման Արարչին յաւրինուածոց ցուցանեն վերնոց եւ ներքնոց, առ փոքր փոքր զաճումն առեալ, եւ ի կատարումն ընթացուցանեն հաճոյից Աստուծոյ, եւ զհանդէս մտերմութեանն բացայայտեն երկրաւորացս եւ երկնաւորացն լուսաւորացն մտերմութեան գործակցութեամբ հոգեւոր աւրինացն բարձրացուցանել ի փառս եւ ի պատիւ լրմամբ խոստացեալ բարեացն. որ փառաւք եւ պարծանաւք մեծարեալ են բարերար եւ առատ եւ աննախանձ կենդանարար շնորհաւքն։ 3 Եւ զփոփոխմունս յարգանացն տեսեալ` յառաւել մտերմութեան հանդէսն յորդորին, եւ զաներեւոյթսն երեւելեաւքս ցուցանեն առողջ անարատ լուսաւոր սրբութեան յորդորմամբ` անբիծ երախտեաւք սիրոյն։ 4 Եւ ընձայաբեր լինել Տեառն ըստ միոյ միոյ պարգեւին գործակցութեամբ ամենաշահ նորա խրատուցն զմերս մեծարելով հաւան եւ բարերար կամաց Շնորհողին. կարգելով մշակս ճշմարտութեանն առ երախտիս բարեացն ամենայնի յաներեւոյթսն եւ յերեւելիս, յանմարմին զաւրութիւնսն ասեմ, յերեւելիս որդիս մարդկան։ 5 Զի նովաւ կեան եւ շարժին երկնաւորքն եւ երկրաւորքսա։
    6 Ի բարերար կամացն Աստուծոյ արբանեակք լինին եւ սիրելեաց նորա վերին զաւրքն, առաքելոց եւ մարգարէից եւ ուղիղ վարդապետաց, վկայից սրբոց, քահանայից, կուսանաց, արդարոց եւ ամենայն ճշմարտասիրաց` որք առաքինութեամբ նահատակին ի փրկութիւն անձանց եւ մերձաւորաց գործակցութեամբ հոգեւոր աւրինացն Տեառն։ 7 Եւ առ փոքր փոքր յաւելուածովն գալ ի կատարումն սննդեամբն։ 8 Որպէս եւ ինքն իսկ եցոյց զիւրոց գործոցն զյաւրինուածս ի ծնունդս. որ յոչընչէ ի սաղմնէն յարգանդէն ի հաւանութենէ արուին եւ իգին ըստ աւրինաւոր ամուսնութեան կարգացն Աստուծոյ` զաւակ ստանան ի սփոփանս անձանց եւ մերձաւորաց եւ ի գոհութիւն պարգեւատուին, եւ բազում ուրախութիւն ցուցանեն ի ծննդեանն, եւ բարեկամաւք եւ մերձաւորաւք տաւն կատարի ծննդեանն եւ անուանակոչութեանն։ 9 Որ ի մթին եւ յաղջամղջին յորովայնէ յառաջ եկեալ մարդ կերպարանեալ ցուցանի յերկրի։ 10 Եւ յորժամ սննդեամբ մարմինն աճէ ի կատարեալ հասակ պատրաստութեամբ արուեստիւք ոմամբք, եւ ոգիքն բանաւորք եւ մտաւորք ըստ մարմնոյ աճմանն զգիտութիւն եւ զիմաստութիւն ընդ նմին բացայայտեն ի ձեռն ուսուցչացն խրատուց որ եւ պետութեանց եւ իշխանութեանց հանդիպին յերկրի։
    11 Եւ նախ քան զամենայն ճանաչելն զԱստուած, եւ արարածովքս իմացեալ զարարիչն երկնի եւ երկրի որ ի նոսա արարածք իցեն. եւ լինել աշակերտ եւ արբանեակ նորա կամացն` նմանեալ նորա բարերարութեանն։ 12 Ատել զչարն եւ ընդրել զբարին. պատճառ լինել շահից եւ խլիչ վնասուց կորստեան. երախտաւոր լինել հեռաւորաց եւ մերձաւորաց առ դրացիս եւ ընտանիս. բարի կամաւք եւ բարի գնացիւք եւ բարի գործովք առ ամենեսեան լինել արժանաւոր իրաւամբք, եւ արդար եւ ուղիղ եւ սուրբ եւ ճշմարիտ վարս ստանալ։ 13 Եւ այնպէս երանելի երեւել յաշխարհի` ամենայն առաքինութեամբ զարդարել ըստ պատկերի Աստուծոյ, փոխի յանուշակն` կենդանի յանմահ փառսն ի յոյսն յարութեան, եւ ընդունի զերանութիւն սիրոյն։ 14 Զի խնամով սիրոյն լի են երկինք եւ երկիր եւ որ ի նոսա արարածք իցեն, եւ նորա նախախնամութեամբն վարին։
    15 Եւ ոգիք կատարելոց սիրելեաց Աստուծոյ ուր եւ են, ի նորա սուրբ սիրոյն ի գիր կան, եւ ի նորա կենդանի խնամսն վայելեն։ 16 Նոյնպէս եւ մարմինք ի նորա գիրսն կեալ ի խնամոցն պահին, եթէ ի ցամաքի եւ եթէ ի ջուրս` ուր եւ իցեն։ 17 Զի Աստուած մեր յերկինս եւ յերկրի, ի ծովս եւ յամենայն խորս, ասէ մարգարէն։ 18 Եւ դարձեալ ասէ. Թէ ելանեմ յերկինս, դու անդ ես. եւ եթէ իջանեմ ի դժոխս, եւ անդր մաւտ ես. եթէ առից զթեւս իմ ընդ առաւաւտս եւ բնակեցայց յեզերս ծովու, սակայն եւ անդ ձեռն քո առաջնորդեսցէ ինձ եւ աջ քո ընկալցէ զիս սիրովա։ 19 Դժոխս ասէ զգերեզման ապականիչ` որ Աստուծոյ խնամովքն պահի ի յոյս յարութեանն. ուստի վերստին նորոգին ի կեանսն յաւիտենից` ընդունելով զհոգիս իւրեանց։ 20 Եւ որ սուրբք իցեն, ի Քրիստոս մերձ լինին. զի Ուր եսն եմ, անդ եւ պաշտաւնեայքն իմ եղիցինբ։
    21 Այլ եւ զմեղաւորացն զմարմինս եւ զհոգիս պահէ, ուր եւ իցեն, ի յանդիմանութիւն կշտամբանաց մեծի աւուրն դատաստանի եւ յարութեանն ի մեռելոց։ 22 Զի դիմադարձ եղեն աւրինացն արդարութեան, սիրեցին զչար եւ ատեցին զբարի, եւ զպատուիրանս նորա ոչ պահեցին։ 23 Իսկ որք ճշմարտեալ սիրով խնդրեցին զՆա, եղեւ նոցա պարգեւատու. զի արդար է Տէր եւ ուղիղ են դատաստանք նորա, թէպէտ եւ մեզ է այս անհասանելի։ 24 Որ ծագէ զարեգակն ի վերայ չարաց եւ բարեաց, եւ որ այլ եւս են խնամք հասարակաց ի Տեառնէ։ 25 Բայց որ առնէ զկամս նորա, մնայ յաւիտեան. զի Եղերուք սուրբք եւ արդարք, զի եւ ես սուրբ եմ եւ արդար, ասէ Տէրգ։ 26 Իսկ որ զայս աւետիս ունին յանձինս, սրբեն զինքեանս յամենայն ցանկութեանց, եւ լինին արբանեակք ճշմարիտ եւ սուրբ վարուց, եւ այնպէս լինին ընդունարան աստուածային շնորհացն եւ աւթեւանք Աստուծոյ։ 27 Արդ, որ այսպիսիք են ի խնամս սիրոյն հաստատեալ կան։ 28 Որպէս եւ ասաց` եթէ Բնակեցայց ի նոսա եւ գնացից ի նոսա եւ եղէց նոցա յԱստուած, եւ նոքա եղիցին ինձ ժողովուրդսդ. եւ դարձեալ. Ես եղէց նոցա ի Հայր, եւ նոքա եղիցին ինձ յուստերս եւ ի դստերս, ասէ Տէր ամենակալե։
    29 Արդ, ամենայն արարածք ի ներքոյ զաւրութեան նորա կախեալ կան. բայց զսիրելիս իւր եւ զկամարարս ի ներքոյ վարագուրի խնամոց սիրոյն պահէ յամենայն վտանգից։ 30 Եւ այլ կայեանք են, որ արհամարհեցին զաւրէնս նորա, եւ ծառայեցին դժնդակ ցանկութեանց անխտիր պէսպէս չարեաց, որք ժառանգեն զարտաքին խաւարն։ 31 Խաւար է աստ արտաքին չար, որոց խաւարեալ են միտք եւ զգայութիւնք, եւ աւտարացեալ են ի կենաց անտի, որպէս ասէ առաքեալ։ 32 Իսկ անդ ո՞ւր. ի հուր գեհենին, ուր լալ աչաց է եւ ոչ զոք տեսանէ, եւ որ ի նոյն են տանջանք, որ պատրաստեալ է դիւաց եւ պղծոց։
    33 Զի իբրեւ երկրաւոր կեանքս ի ձեռն մահուան ի գլուխ ելանեն, հոգիքն յուղարկին առ Աստուած` որ ետ զնա, եւ մարմինն դառնայ ի հող` յորմէ ստեղծաւ յԱրարչէն։ 34 Եւ սուրբ եւ արդար հոգեացն ընդ առաջ գան հրեշտակք եւ սրբոցն հոգիքն, եւ տանին առաջի Աստուծոյ սաղմոսիւք եւ աւրհնութեամբ եւ երգաւք հոգեւորաւք, գովելով զամենազաւր փառս տէրութեանն Ամենասուրբ Երրորդութեանն. եւ գոհանան զերախտաւոր բարերարութենէն, որ փոխէ յերկրաւորացս յերկնաւորն, յանարգութենէ ի պատիւ զհրաւիրեալսն եւ զկոչեցեալսն յիւր արքայութիւնն եւ ի փառսն. որ նա միայն է փառաց եւ պատուոյ եւ աւրհնութեանց արժանի։ 35 Քաղցր խոնարհութեամբ, հնազանդութեամբ աւրինացն, ընծայիւք պատարագաց ի նուէրս լրութեան գործոց բարեաց, զՔրիստոս պատարագեալ զսարսափելի խոնարհութիւնն վասն նորա փրկութեան եւ յուսոյն քահանայական խորհրդածութեամբ։ 36 Զկապեալս արձակել, զպարտս թողուլ, զկարաւտեալս լցուցանել, եւ որ այլ եւս են բարեգործութիւնք բազմաձեռնութեամբ աղաւթիւք եւ խնդրուածովք, ջերմեռանդ արտասուաւք վասն հանդերձելոցն փրկանաց։ 37 Այսոքիւք յուղարկել զհրաժարեալսն ի յոյս կենացն յաւիտենից ի Քրիստոս, որ այսոքիւք հաշտեսցի Հայրն գթած եւ Որդին բարերար եւ Հոգին Սուրբ բարեխնամող. եւ ուրախութիւն լինի ի վերայ այսոցիկ վերին զաւրացն, որպէս ի վերայ մեղաւորաց որ դառնան ստուգապէս խոստովանութեամբ յապաշխարութիւն. եւ ընդունին զհոգիսն յաւթեւանս ըստ իւրաքանչիւր արժանաւորութեանն, բաժանել զհանգիստ եւ զտեղի ըստ տեսչութեանն Աստուծոյ։
    38 Ի վերայ այսոցիկ հաւատացելոց եւ արժանաւորաց յուսոյ, որ անյուսութեամբն լան եւ կոծին եւ ցտին զհրաժարեալսն յերկրէս որպէս զհեթանոսս` որ ոչ գոյ յոյս, բարկացուցանեն զԱստուած։ 39 Եւ ի գործոց երախտեաց բարեացն որ ընձայեցաւն Աստուծոյ վասն հրաժարելոյն, զրկեն այնուիկ զնա ի հանգստենէն, եւ տրտմեցուցանեն զզաւրս երկնաւորս եւ զհոգիս արդարոց, եւ զնոցին զհոգիսն իսկ` վասն որոյ զսուգն յերկարեն։ 40 Եւ ինքեանք անկանին ի պատիժս վասն անյուսութեանն, եւ առնուն զվճիռս պատուհասիցն։ 41 Զի որ խռովեցուցանէ զԱստուած եւ տրտմեցուցանէ զերկնային զաւրսն եւ զարդարոցն հոգիս եւ զրկէ զհոգի հանգուցելոյն ի հանգստենէն, կրեսցէ դատաստան ո ոք եւ իցէա` ըստ առաքելոյ բանին։ 42 Արդ, որ զմարդիկ խռովեցուցանեն` պատուհաս կրեսցեն, որքան որ զԱստուած եւ զընտանիսն նորա զհրեշտակս եւ զսուրբս։ 43 Զի Աստուծոյ դատաստանքն ճշմարտութեամբ են, ասէ, ի վերայ այնոցիկ` որ զայնպիսիսն գործենբ։
    44 Եւ զի երրորդ մարդկային կեանք բացայայտին, առաջին է յորովայնի մաւրն սաղմն առեալ եւ աճեալ, ի մթին եւ յաղջամղջին արգանդին զկեանս տնաւրինեալ մինչեւ ի ժամանակս ծննդեանն։ 45 Եւ երկրորդ` կեանք երկրագործ. որ յաշխարհիս քաղաքավարի ըստ աշխարհիս բերմանց, նախախնամութեամբ Արարչին դարմանեալ յերկրէ եւ ի ծովէ։ 46 Իսկ երրորդ` կենդանեաց աշխարհն. ուր ոչ լսի համբաւ մահու. որ ոչ փոփոխի կենդանի երանութիւնքն, անհրաժեշտ պայծառութիւնն, անմոռաց ուրախութիւնն։ 47 Զոր ոչ կարէ ասել բան, զի անճառելիք են. եւ ոչ ունկն կարէ լսել, զի անհամեմատ է ի լսել. եւ ոչ միտք բովանդակեն, զի անիմանալի է քննողաց։ 48 Զի եւ ոչ զյորովայնի զկեանսն կարէ ոք ասել զյաւրինուածսն. այլ եւ ոչ զերեւելիսս ոք բովանդակի ասել, որ ի յերկնէ եւ ի յերկրէ եւ ի ծովէ կեանք մարդկան ի խնամոց Աստուծոյ մատակարարին, թող թէ զառհաւատչեայ յուսոյն զանանց կեանսն։ 49 Բայց հրաւիրեն գիրք միայն խոստմամբք զարքայութիւնն հաւատացելոց, եւ յորդորեն յուսով զողջախոհսն` թէ որ զերկինս եւ զերկիր ետ լրիւ իւրով ի սնունդ ամենայն բարեաւք վասն ոչ մի իրիք լաւութեան, ապա ի սոցանէ յայտ է անսուտ խոստմունքն ի բարերար Տեառնէն սիրողաց իւրոց։
    50 Եւ զի ոչ կարեն ճառել սիրողք Աստուծոյ զհանդերձեալսն, այլ ի բանէն Տեառն. Ծագեսցեն, ասէ, արդարքն որպէս զարեգակն յարքայութեանն Աստուծոյա։ 51 Եւ որպէս ոչ է նման խաւար արեգական լուսոյ, սոյնպէս եւ ոչ արեգական լոյս կենդանի լուսոյ փառացն համեմատ է, զոր զգենլոց են սուրբքն զանստուեր լոյսն զմշտնջենաւորն զանփոփոխն` որ լին է կենդանարար բարութեամբք։ 52 Զի որպէս ի զգալիսս արեգակս, յիմանալիսն Աստուած է, որ լուսաւորէ զամենայն։
    53 Զի որք աստ ըստ խրատու պատուիրանաց Տեառն հրահանգեն զինքեանս ի վարս առաքինութեան, առհաւատչեայ յուսովն իբրեւ ի տուընջեան բարեձեւ կարգաւք վարեն զաշխարհ, եւ ոչ մեկնին ի նորա կամացն, ոչ ի տխրականաց եւ ոչ ի հրեշտականաց, եւ ոչ խռովեցուցանէ զԱստուած եւ զզաւրս անմարմնոցն տրտմեցուցանէ եւ զհոգիս արդարոցն ի զգայութենէ շնորհացն, որ յամենայն դժնդակաց շարժմունս, որ ի սուգ եւ ի վիշտս` ի նեղութեան եւ յանդորրու` արտաքոյ կամացն Աստուծոյ գործէ։ 54 Իսկ որ առաքինաբար անցանեն ընդ վիշտս եւ ընդ նեղութիւնս` ոչ ինչ վնասեալ ի պատահեալսն, ուրախ առնեն զԱստուած, եւ ի հրճուանս զզաւրս հրեշտակաց եւ զոգիս արդարոց, ըստ այնմ աւրինակի զոր վերագոյնն ասացաք։ 55 Եւ լուսաւորեալք լուսով աւետեացն` փոխին յանմահութեան կեանսն։
    56 Իսկ որք մեղաւորքն են վախճանեալ ամբարշտութեամբ եւ անիրաւութեամբ եւ յուսահատութեամբ, նոքա են ողբոց արժանի եւ արտասուաց։ 57 Որք վրիպեցան ի խոստացեալ բարեացն եւ յանսպառ ուրախութեանցն, եւ հրաւիրեցան յանշէջ հուր գեհենին եւ յանմահ սատակումն, ուր լալ աչաց եւ կրճել ատամանց է միշտ։
    58 Զի որ զճշմարտեալսն հաւատով եւ զբարեգործսն վարուք սգան անյոյս, նոքա ընդունին զպատուհասս փոխանակ անյուսութեանն ի Տեառնէ, եւ զհրաժարելոցն հոգիսն վնասեն։ 59 Արտասուք աւգտակար այս են ի Տէր, որ զմեռելոցն զյիշատակս մեղացն եւ զանձանց առաջի Աստուծոյ ընծայել եւ ոչ առաջի հրապարակաց. որ լինի սրբարան մեղաց եւ ոչ ի պատիժս։ 60 Եւ ջերմեռանդ արտասուաւք միշտ յաղաւթսն կանխել ի տուէ եւ ի գիշերի հսկել։ 61 Եւ ցաւագին հեծութեամբ եւ պահաւք պնդութեամբ, բազում զղջմամբ եւ ապաշաւանաւք զսխալանսն սգալ հանապազ, որ վրիպեցան յերկնային լուսոյն եւ ի յայտնութեան փառաց մեծին Աստուծոյ։ 62 Զի որ իւր մեղաւքն ի խոստացեալ Աստուծոյ բարեացն զրկեցաւ, զնա սգասցուք այնպիսի ապաշաւանաւք, եւ եղուկ վարկանել զվրիպեալսն յանանց բարեացն։ 63 Եւ արտասուալից աղաւթիւք եւ առատատուր ողորմութեամբ եւ ամենայն բարեգործութեամբք հանդերձ Քրիստոսի պատարագաւն զԱստուած ի հաշտութիւն ածել, եւ ի հրաժարելոյն մխիթար լինել ի հանդերձեալսն։
    64 Այսոքիկ են որ զանձն աւգտեցուցանեն, եւ զհրաժարեալսն` իւրեանց մերձաւորաւքն եւ զմտերիմ սէրն ցուցանեն վասն հրաժարելոյն յերկրէ։ 65 Վասն հաւատացելոցն յուսով զննջեցեալսն եւ առաքեալ մխիթարէ եւ ասէ. Մի տրտմիք որպէս եւ հեթանոսք, որոց ոչ գոյ յոյս. զի որպէս յարեաւ Քրիստոս ի մեռելոց, նոյնպէս եւ զվախճանեալսն մեր եւ զմեզ յարուցանէ եւ յանդիման կացուցանէ իւր հանդերձ ամենայն սրբովք ի գալստեանն իւրում Քրիստոսա։ 66 Ի զաւրս մակաբայեցւոց երեւի յոյս. որ զնիշ հեթանոսաց յանձին ունելով անկան ի պատերազմի, եւ զնոցա աւարն ետուն ցքահանայսն, զի աղքատաց բաշխեսցեն ի քաւութիւն նոցա մեղացն` որ վրիպեցան ի ճշմարտիցն։ 67 Եւ զի գիրք են մեր վարդապետք, եւ ի ձեռն նոցա զյաւիտենից զյոյսն ընկալցուք, եւ նոքաւք վարեսցուք յաշխարհի. զի ճշմարտեալք սուրբ սիրով փոխեսցուք ի կենդանի յոյսն երանութեան` որ կայ եւ մնայ։
    68 Պատուական` ասէ մարգարէն զմահ սրբոց առաջի Տեառն ամենակալիբ։ 69 Եւ ի՞ւ է պատուական մահ սրբոց. որ ճշմարիտ որոշմամբ զլաւսն ի հանդէս առաքինութեանն ցուցեալ ի յոյս կենացն յաւիտենականաց։ 70 Ի՞ւ է պատուական մահ սրբոց Աստուծոյ. զի յանցաւոր կենացս յայսցանէ ի մշտնջենաւոր կեանսն փոխին։ 71 Ի՞ւ է պատուական մահ սրբոց Աստուծոյ. զի ի վշտագին նեղութեանցս այսոցիկ ի հանգիստ բարեացն փոխին։ 72 Ի՞ւ է պատուական մահ սրբոց Աստուծոյ. զի ի թշուառութենէ եւ յեղկելի կենացս յերանելի կեանսն փոխին։ 73 Ի՞ւ է պատուական մահ սրբոց Աստուծոյ. զի յակամայ փորձանաց հոգւոյ եւ մարմնոյ ազատի եւ յանդորր փոխի։ 74 Ի՞ւ է պատուական մահ սրբոց Աստուծոյ. զի զծերութիւն եւ զտկարութիւն թողուն, եւ ի նորոգութիւնս վերստին փոխին։ 75 Ի՞ւ է պատուական մահ սրբոց Աստուծոյ. զի սիրովն որով յաղթեցին ամենայն կարեաց մարմնոյն, ի նա փոխին։ 76 Ի՞ւ է պատուական մահ սրբոց Աստուծոյ. զի զմեղացն մահ մեռան յերկրի, եւ կենդանի յուսոյն փափաքեցին. զի յորժամ Քրիստոս յայտնեսցի կեանքն մեր, յայնժամ եւ սուրբք ընդ նմա փառաւորին։ 77 Զի սուրբք կենդանի երանութեամբք կացին յաշխարհի, եւ այժմ կենդանի են առ Աստուծոյ խնամսն։ 78 Զի հոգիք արդարոց ի ձեռին Աստուծոյ ենգ ուրախարար յուսովն ըստ անսուտ խոստմանցն Աստուծոյ. զի ի յարութեանն ընդունելոց են զփառս յաղագս սրբութեան եւ արդարութեան եւ ճշմարտութեանն յարքայութեանն երկնից յԱմենասուրբ Երրորդութենէն։
    79 Իսկ որ կենդանի մարմնով մեղացն յաշխարհի վարին զազիր ախտիւք եւ դժնդակ վարուք, կենդանի մեռեալս կոչեն աստուածային գիրք։ 80 Որպէս զայն որ ասաց Տէրն` մեռելոցն մեղաւք թաղել զհայրն մեռեալ, եւ նմա քարոզել զարքայութիւնն Աստուծոյդ։ 81 Զի որ յուսահատ են ի կենաց անտի եւ աւտարացեալք յԱստուծոյ եւ յուղիղ վարուց, նոքա են ստուգապէս մեռեալ։ 82 Եւ որք արարին զկամս մարմնոյ եւ զմտաց, որպէս ի գերեզմանի թաղեալ կան նեխեալ մեղաւք ի մարմինս անսրբոց եւ պղծոց եւ անխտիր յամենայն յանցանս. որք եւ ժահահոտութիւնս բուրեն զանաւրէնութեանցն։ 83 Որպէս Տէրն ցուցանէ զփարիսեցւոցն ժողովսն. որ ի վեր երեւին ինչ, եւ ի ներքոյ լի են ամբարշտութեամբ չարեաւք եւ հայհոյութեամբե։ 84 Զի որպէս գերեզմանք բաց են կոկորդք նոցա, ասէ մարգարէն. դատեա զնոսա, Տէր Աստուած, զի անկցին ի խորհրդոց իւրեանցա չարաց։ 85 Զայնպիսիսն ողբասցուք, որ կենդանի մեռեալք էին եւ մեռան զհասարակացն մահ անմխիթար։
    86 Զմահ մեղաւորաց չար ասէ մարգարէն յաղագս դժնդակ անսուրբ վարուցբ. բայց որ ատէին զարդարս յաղագս ողջախոհ խրատուց` զղջասցին, զի հրաւիրեցան յանշէջ հուր գեհենին։ 87 Ի՞ւ է չար մահ մեղաւորին. զի յուսահատութեամբ է վախճան նոցա. զի մեղան եւ ոչ զղջացան եւ ոչ ապաշխարեցին եւ հաշտեցուցին զԱստուած։ 88 Ի՞ւ է չար մահ մեղաւորին. զի ելին ի ժառանգութենէ հրեշտակաց, եւ եղեն ժառանգորդք դիւաց եւ յաւիտենից տանջանացն` որ նոցա էր պատրաստեալ յամենեցունց Տեառնէն։ 89 Ի՞ւ է չար մահ մեղաւորին. զի ել յայս աշխարհէս որ անզգայաբար կեայր եւ ոչ առնոյր ի միտ զաւր ելիցն. զոր ոչ կարէ գործել զկնի աստի վճարելոյն զբարի եւ մտանել առ Աստուած։ 90 Ի՞ւ է չար մահ մեղաւորին. զի լսեն յամենեցուն Տեառնէն` երթայք յինէն անիծեալք ի հուրն յաւիտենից. որ սատանայի կամարարք եղեն եւ ոչ Աստուծոյ` որ արար զամենայն ի բարի կամս։ 91 Ի՞ւ է չար մահ մեղաւորաց. զի դրունք կենաց ապաշխարութեանն փակեցան, եւ ոչ եւս է լսել ի Տեառնէ` դարձարուք առիս, եւ ես դառնամ առ ձեզգ. այլ թէ` հանէք ի խաւարն արտաքինդ, զի ոչ լուան ինձ։ 92 Ի՞ւ է չար մահ մեղաւորաց. զի բանան դրունք մահաբեր դժոխոցն յաղագս զանազան դժնդակ չարեացն զոր գործեցին, եւ ոչ յիշեցին զտանջանսն յաւիտենից մեղաւորաց։
    93 Զի անդ զղջումն անաւգուտ է. զի արգելեալ է գութ մարդասիրութեանն, որք յառագաստէն արտաքս անկան։ 94 Եւ կամ կաթի ջրոյն կարաւտին Ղազարու, եւ կամ շիջեալ ջահիցն իւղ, եւ որ այլ եւս են անշրջելիք. եւ ոչ ուստեք գտանել այցելութիւն։ 95 Այլ երթիցեն մեղաւորքն ի տանջանսն յաւիտենից, ասաց բանն Աստուծոյ մեզ. իսկ արդարքն ի կեանսն յաւիտենից։ 96 Որոց պատուական ցուցան մահ սրբոցն առաջի Տեառն յաղագս սուրբ եւ ուղիղ վարուց ճշմարիտ հաւատով, լուսաւորեալք ի լոյս կենացն յաւիտենից։ 97 Զի ի վերայ արդարոց եւ մեղաւորաց յանսուտ բանէն յաւիտենիցն է հաստատեալ, եւ ոչ ունի փոփոխումն. Երթիցեն մեղաւորքն յաւիտենից տանջանսն, եւ արդարքն յաւիտենից կեանսնե։ 98 Եւ գովիչք եւ փառաւորիչք լինին միոյ Աստուածութեանն, եւ փառաւք եւ պատուով եւ պարծանաւք երանին եւ պսակին, եւ մտանեն ի ժառանգութիւն որդէգրութեանն, եւ վայելեն յանսպառ բարիսն ի փառս Ամենասուրբ Երրորդութեանն այժմ եւ միշտ եւ յաւիտեանս յաւիտենից. ամէն։
ԺԳ 
ՀԱՆԴԷՍ ՎԱՍՆ ԼԱՒՈՒԹԵԱՆ ՅԻՇԱՏԱԿԱՑ Ի ՊԷՏՍ ԱՒԳՏԻՑ ԶԱՆԵՐԵՒՈՅԹՍՆ ՅԵՐԵՒԵԼԻՍ ՑՈՒՑԱՆԵԼՈՎ Ի ԳՈՐԾ ԱՌԱՔԻՆՈՒԹԵԱՆ ՓՈԽԻԼ Ի ՅՈՅՍՆ ԿԵՆԴԱՆԻ Ի ԲԱՆԱԿՍ ԶՈՒԱՐԹՆՈՑՆ ՈՐ ԱՍՏ ԿԱՏԱՐԵՑԻՆ ԶՀԱՃՈՅՍՆ ԱՍՏՈՒԾՈՅ ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ 
    1 Ով խորք մեծութեան եւ գիտութեան եւ իմաստութեանն Աստուծոյզ. որ բազում հնարիւք ունկնդրաց եւ հնազանդելոց առաջնորդէ ի հաճոյս տէրութեանն իւրոյ, եւ զգուշութեամբ եւ զգաստութեամբ սուրբ սիրովն յորդորէ ի պահպանութիւն պատուիրանին. զի հասցուք ի դուռն փրկութեան կենաց ի հանգիստ նախախնամական սիրովն, եւ իրաւամբք արդարութեանն ժառանգեսցուք զպատիւ փառացն, եւ հաւատովք հասանել ի յոյսն ճշմարիտ։ 2 Զարթնուլ ի կոչումն բանին կենաց ըստ պէսպէս շնորհացն. լնուլ զարժանն եւ զիրաւն. առնուլ յուսով զառհաւատչեայ աւետիսն, եւ թռչել թեւաւք հոգւոյն յերկնից արքայութիւնն, եւ գեղեցիկ վարուք լինել ճանապարհ բազմաց ի կեանսն։ 3 Եւ յիշատակաւք յուսոյն յառաջիկայսն ընթանալ, եւ զկնի ծաւալել ճշմարիտ հաւատով զստուգութեան վարսն ի նախանձ բազմաց։ 4 Զի առաջինքն աւրինակ են վերջնոցս ի բարի յորդորումն, եւ վերջինքս հանապազ նորոգին յիշատակաւք առաջնոցն առաքինութեամբք։ 5 Գովելով զնոսա եւ գոհանալով փառաւորեն զԱստուած զտուիչն այնպիսի շնորհաց մարդկան։ 6 Եւ այնպէս յորդորիլ ի սէրն Աստուծոյ, եւ բերանով խոստովանիլ զճշմարտութիւն ամենակալ զաւրութեանն Աստուծոյ, եւ ընծայաբեր լինել բարի պարգեւաւք արդարութեան ամենեցունց Տեառնն` առաջնոցն գործակցութեամբ ճշմարիտ նոցա հանդիսիւքն։ 7 Անքակ համարել զանձինս ի նոցա անտի յուսոյն եւ ի մտերիմ սիրոյն եւ առհաւատչեայ միշտ բարեխաւս առ Տէր. որպէս զի ճշմարտեալ հետեւող լիցին ի կատարումն լրման առաջնոցն` որ յուսովն իւրեանց կենդանի են Աստուծոյ։
    8 Եւ հասարակաց յուսոյն մի շահ է. զի առաջինքն ուրախ լինին ի վերջնոցն բարեգործութիւնս, եւ վերջինքս հաստատին յառաջնոցն կատարելութիւն յուսոյն։ 9 Եւ առաքինութիւնք առաջնոցն ժառանգութիւն առնի վերջնոցս. զի մնացուածք բարի գործոց առաջնոցն առնու լրումն ի վերջնոցս աստի։ 10 Եւ եթէ յանցաւոր եւս իցէ լիեալ եւ ստոյգ խոստովանեալ եւ ապաշխարեալ ջերմեռանդ արտասուաւք եւ գթով տնանկաց եւ ամենայն լաւութեան հանդիսիւք որ ընդդէմ մեղացն, եթող զկարգ բարի վերջնոցս իբրեւ ժառանգութիւն խոստովանողաց եւ ապաշխարողաց եւ ջատագով մեղուցելոց։ 11 Զի գթութիւն Աստուծոյ կոչէ զվերջինքս ըստ առաջնոցն կարգաց, զի բարձցի ի միջոյ պարտիքն վնասուց, եւ ազատեալ ի մեղաց ստոյգ ապաշխարութեամբ մտցեն ի ժառանգութիւն հեռացեալքն յամենայն վնասակարաց, որ անհաւատութեամբ եւ անսուրբ վարուք ապականեալ էր ի հոսանս չարեացն, եւ բժշկեալ լինէին ի սրբութիւն եւ յառողջութիւն ամենայն անդամովքն։
    12 Եւ սովորութիւն իսկ է գրոց` զառաջնոց լաւացն զբարի յիշատակս` որպէս եւ նուէրս պատարագաց վասն հասարակաց յուսոյն կատարել վերջնոցս, եւ հաւատով եւ ուղիղ վարուք կալ ի մշակութեան հաճոյիցն Աստուծոյ` որ յոյսն է կենդանեաց եւ մեռելոց։ 13 Եւ բազումք են վերջինք` որ վասն առաջնոցն աղաւթս եւ պաղատանս եւ նուէրս մատուցին Աստուծոյ եւ եղեւ ընդունելի. որ ուղիղ խոստովանութեամբ դարձան առ Աստուած յապաշխարութիւն։ 14 Որպէս առաքեալ ցուցանէ զընդրութիւն հաւատոց եւ զարդար վաստակոց. եւ նոցա յիշատակաւք բարեխաւսութեամբ զհաշտութեան պատարագս մատուցանել վասն նոցա եւ մեր Աստուծոյ։ 15 Որպէս եւ զԱբէլին զարդար եւ զուղեղ պատարագն յիշէա. որ ամենայն պատարագաց է գլուխ, միջնորդ եւ բարեխաւս վերջնոցս իւր մտերիմ եւ սուրբ հաճոյակատար կամաւք։ 16 Եւ որ զկնի նորա առաքինեցան անարատ մտաւք, որպէս Ենովս եւ Ենովք եւ Նոյ հաճոյ եղեն Աստուծոյ, եւ հաշտարարք կան առաջի տէրութեան նորա վասն հաւատացելոց ի Տէր Աստուած։ 17 Որպէս Աբրահամ եւ Իսահակ եւ Իսրայէլ` որ հանդիսիւք լաւութեան առին զընտրութիւն։ 18 Վասն որոյ ոչ ամաւթ համարի Աստուած առնել զնոսա խորհրդակիցս, եւ յայտնել զծածկեալս որպէս մտերիմ սիրելեաց։
    19 Եւ ի նոցա ծննդոց զաւրէնսդիրն եւ զմարգարէս եւ զքահանայս եւ զթագաւորս յարոյց եւ զայլս բազումս։ 20 Զի եւ Մովսէս լաւ համարեցաւ չարչարել ընդ ժողովրդեանն Աստուծոյ, քան առ ժամանակ մի վայելել ի հեշտութիւն։ 21 Որոյ ելեալ ի խաւարային վարուց եգիպտացւոց յանապատ պանդխտանայր. եւ անդ առնոյր հրաման յԱստուծոյ դառնալ անդրէն եւ հանել զժողովուրդն յերկիրն աւետեաց նշանաւք եւ արուեստիւք, եւ նովաւ կատարել զուխտն որ առ հարսն էր յուսացելոց։ 22 Զի Ես եմ, ասէ, Աստուած Աբրահամու եւ Աստուած Սահակայ եւ Աստուած Յակովբայա։ 23 Եւ չասի Աստուած մեռելոց մեղաւորաց, այլ կենդանեաց արդարոցբ. զի արդարք` Աստուծոյ կենդանի են, զի սիրովն Աստուծոյ եւ յուսովն միշտ առաջի Աստուծոյ են։ 24 Եւ մեք հաստատեալ ի հաւատս եւ ի սուրբ սէրն Աստուծոյ, որպէս զի ճշմարտեալ սիրովն առցուք զյոյսն` որ առ ամենազաւր տէրութիւնն. եւ ամենայն արդարոց յիշատակաւք միշտ նորոգել ի մեզ Աստուծոյ սիրոյն` որ ի նոսա մատակարարէր։ 25 Եւ ըստ այսմ աւրինակի ամենայն յոյս սրբոցն կենդանի է առաջի Աստուծոյ եւ անշէջ. եւ առանց մոռանալոյ է յիշատակ սուրբ սիրոյն յուսացելոց ի Տէր։ 26 Որպէս յանցանքն Ռուբենի առ հայրն հանին զնա յաւրհնութենէ հաւրնգ, եւ անարատ սրբութիւնն ի մէջ ածէ զՅովսէփ յաւրհնութիւն հաւրն, եւ ի ժառանգութիւն եղբարց իւրոց ի յելս զԵփրեմ եւ զՄանասէ. եւ եղեւ պատճառք կենաց ամենայն ազգին սուրբն եւ անարատնդ։
    27 Հասանէ ահ ի վերայ Երուսաղէմի վասն անիրաւ ժողովրդեանն յաւուրս Եզեկիայի ի Սենեքերիմայե։ 28 Այլ աղաւթք թագաւորին եւ Եսայեայ դարձոյց զբարկութիւնն ի թշնամիսն Աստուծոյ. եւ սատակեցան այնքան բիւրք, եւ կորեաւ յիշատակ նոցա ի միջոյ։ 29 Յայնոսիկ եւ զԴաւիթ յիշէ` թէ վասն նորա։ 30 Զի ամենայն արդարք յիշին առ այցելութիւն աշխարհի ի Սուրբ Գիրս յիսկզբանց անտի մինչեւ ցգալուստն Քրիստոսի, որ զառաքինութիւն երկաքանչիւրոցն բացայայտէ. զի ըստ հաւատոց մեռանզ ամենայն սուրբք։
    31 Իսկ յորժամ ծագեաց Տէր մեր Յիսուս Քրիստոս արեգակն արդարութեան եւ փրկիչ աշխարհի, կատարեաց եւ ելից զառաջին աւրինակն պակասութեան. զի եբաց զնոր շնորհաց զկենացն զդրունս ի ձեռն աւազանին լուսաւորութեան ուղիղ հաւատով յԱմենասուրբ Երրորդութիւնն. եւ մեռանել զմեղացն մահ ի ջուրսն սրբութեան, եւ ընդ Քրիստոսի յարուցեալ` ի նորոգումն կենաց կայ եւ մնայէ։ 32 Եւ թէպէտ մեռանին, կենդանի են հոգւով ի յոյս կենացն յաւիտենից։ 33 Եւ մերկացեալ են զհին մարդն, որ վրէժխնդրութեան աւրինացն պարտական էր. զի զՔրիստոս զգեցան եւ զկերպարանս որդէգրութեան առին եւ ժառանգաւորք եղեն Քրիստոսի։ 34 Մանաւանդ որ զճշմարիտ հաւատս եւ զուղիղ վարս մինչեւ ցվախճանն պինդ ունիցին յուսովն Քրիստոսի. զի յոյս նոցա ընդ Քրիստոսի է յարուցեալ, եւ ընդ Քրիստոսի նստի ընդ աջմէ մեծութեան ի բարձունսա եւ բարեխաւսեն Քրիստոսիւ առ Հայր վասն սրբոց։ 35 Որք ի Քրիստոս մկրտեցան ճշմարիտ հաւատով եւ սուրբ սիրով հաղորդութեամբ մարմնոյ եւ արեան Փրկչին. որ գրաւական է յուսոյ փառաց յարութեան ըստ բանի Տեառն. Քանիցս անգամ ուտիցէք ի մարմնոյ իմմէ եւ ըմպիցէք յարենէ իմմէ, զյիշատակ մահուան իմոյ պատմեսջիք մինչեւ ի դարձ գալստեան իմոյ յերկիրբ։
    36 Զի նա է ազատիչ եւ արդարացուցիչ, որով լուծանին մեղք հին մարդոյն եւ սկիզբն առնուն նորքս, որ ըստ Աստուծոյ հաւատով սուրբ եւ ճշմարիտ ի Քրիստոս Յիսուս. մեկնեալ յամենայն չարեաց, եւ յարդարեալ ամենայն բարի գործովք աւետեաց յուսոյն կենաց։ 37 Զի մահուամբն իւրով ելոյծ Քրիստոս զզաւրութիւն սատանայի, որ զիշխանութիւն մահու ի ձեռն մեղաց ունէրգ. եւ կեանք թագաւորեցին արդարութեամբ. եւ յոյս յարութեանն հաստատեալ կայ ի Քրիստոս։ 38 Զի յարոյց զմեզ, ասէ, ընդ իւր, եւ նստոյց յերկնաւորսն ի Քրիստոս Յիսուսդ յոյս հաւատացելոց եւ սրբոց։ 39 Զի զմարմինս իւրեանց ի խաչ հանին, ասէ, ընդ Քրիստոսի կարեաւք եւ ցանկութեամբքն հանդերձե. որ եւ ընդ Նմին փառաւորին եւ յուսովն զուարճանան։
    40 Զի Քրիստոսի սուրբ սիրովն խրախուսեալք սրբոցն յուսով ի ձեռն հաշտարար պատարագին` որով փրկեցան արարածք։ 41 Որ զաներեւոյթսն երեւելեաւքս եցոյց կամաւոր խաչելութեամբն ի հաշտեցուցանել զԱրարիչն ընդ արարածս։ 42 Եւ լուսաւոր վարդապետութեամբն ստուգեաց զճշմարիտ հաւատս յԱմենասուրբ Երրորդութիւնն։ 43 Եւ բառնայ զվիշտս վտանգից ի մարդկանէ ի պէսպէս ցաւս եւ ի տանջանս ըմբռնեալս. զքաղցեալս կերակրելով զբազումս յանապատի, զմեռեալս յարուցանելով, զդեւս հալածելով։ 44 Եւ ազատեալ զմարդիկ ի կշտամբանաց նոցա` բառնայ իւրով չարչարանաւքն զամենայն վիշտս ի մարդկանէ, եւ պէսպէս երախտեաւք արժանի առնէ հայրական խնամոց եւ շնորհաց Հոգւոյն Սրբոյ եւ խոստմամբ բարեաց Աստուծոյ։
    45 Եւ ի մատուցանել զահաւոր եւ զսարսափելի զփրկական զխորհուրդն, եւ անդ յիշէ զմարդասիրութեանն երախտիս. եւ խնդրէ ջերմեռանդ արտասուաւք զքաւութիւն մեռելոց եւ կենդանեաց, առցէ զխնդրելին։ 46 Մանաւանդ եթէ սուրբ իցէ եւ անարատ եւ ազատ ի մեղաց մատուցող պատարագին, եւ ճշմարտեալ հաւատով ստանայ անձին զփառացն պսակս։ 47 Եւ վասն որոց պատարագն է, քաւութիւն յուսով շնորհի ի բարերար Տեառնէն։ 48 Զի եթէ որ ունի խէթ ինչ զընկերէն` թողուլ տայ զպատարագն մինչեւ հաշտեսցիզ, ապա վասն այլ չարեաց եւ դժնդակ վարուց զի՞նչ պարտ է ասել զարհաւիրս սպառնալեաց պատուհասից, որք ոչ սրբութեամբ զպատարագն ընծայեն Աստուծոյ, եւ որք անարժանութեամբ հաղորդին։ 49 Այլ որում շատն տուաւ շնորհ, շատ խնդրի. եւ որում սակաւն` սակաւէ, ասէ Տէրն յԱւետարանսն մեզ։ 50 Զի կատարեալ առաքինութիւն խնդրէ ճշմարտութիւնն ի սպասաւորաց խորհրդոյն. զի կեանք է փրկութեան մերոյ, եւ մի՛ լիցի կամակար մտաւք ի դատապարտութիւն ի Տեառնէը. զի ամենայն ինչ նովաւ է եւ ի նա կատարի` կենդանեաց եւ մեռելոց։
    51 Այլ եւ սրբոց առաքելոց եւ մարգարէից եւ մարտիրոսաց յիշատակք` Քրիստոսի պատարագաւն կատարի, խորհրդածեալ փառաբանութեամբ զսրբոցն նահատակութիւնս վերաձայնելով յորդորումն աստուածասիրաց եւ ի գովեստ Ամենասուրբ Երրորդութեանն` որ ետ զյաղթութեան շնորհս ամենայն սրբոց իւրոց։ 52 Զի ուրախութիւն է զաւրաց երկնաւորաց յիշատակք սրբոց, որք յաղթեցին բռնաւորաց եւ հրեշտակացան։
    53 Արդ, հոգիք արդարոց ի ձեռին Աստուծոյ ենա ընդ անմարմնոցն դասուց, սքանչելի իմն ի փառս Աստուծոյ ուրախարար յուսովն։ 54 Եւ ի հասարակաց յարութեանն զկենակից մարմինն առնու յերկրէ, որով հաճոյացաւն Աստուծոյ. եւ լինին որպէս հրեշտակս յերկինս ըստ բանին Տեառն. ասէ. Ի յարութեան ոչ կանայս առնեն եւ ոչ արանց լինին. այլ են որպէս հրեշտակս յերկինսբ, զի յարութեան որդիք են եւ ոչ ունին մեղանչել կամ մեռանել։ 55 Տեսե՞ր, զի յոյս կենդանեաց բնակութիւն է հրեշտակաց եւ արդարոց, եւ ի միասին ուրախ լինին։
    56 Այլ եւ որք մեղանն եւ ստոյգ խոստովանեալ ապաշխարեցին ջերմեռանդ արտասուաւք եւ ամենայն բարի գործով, եւ նոքա ոչ զրկեսցին ի հանդերձեալ յուսոյն. ամենայն ճշմարտեալք ի հաւատս Հաւր եւ Որդւոյ եւ Հոգւոյն Սրբոյ, լուսաւորեալ մկրտութեամբն եւ մարմնով եւ արեամբն Քրիստոսի, որդիք լուսոյ եւ ժառանգք արքայութեանն են, քաղաքակիցք սրբոց եւ ընտանիք Աստուծոյ։ 57 Զի մի է Աստուած եւ մի հաւատ եւ մի մկրտութիւնգ եւ յոյս կենարար։ 58 Եւ ուրախ լիցին յուսով` որք կատարեն զյիշատակս սրբոց հաւատովք. զի եւ նոքա զուարճանան նոցա սիրովն, որ յաղագս Աստուծոյ զայս յուսով կատարեն ամենայն բարեգործութեամբք ի Քրիստոս։ 59 Եւ մնացեալքն ի բարեացն առաջնոցն առնու զլրումն վերջնովքս. զի եւ զմնացուածս մարգարէիցն լցին առաքեալքն, եւ զնոցայն հաստատեցին վարդապետք զհաւատս եւ զվարս եւ զվարձս ըստ իւրաքանչիւր վաստակոց։
    60 Տուեալ իսկ են յամենեցունց Տեառնէն եւ պսակքն. զի Այլ փառք արեգականն է, ասէ առաքեալ, եւ այլ փառք լուսնի, այլ փառք աստեղաց, եւ աստղ քան զաստղ առաւել է փառաւք. սոյնպէս եւ յարութիւն մեռելոցդ։ 61 Զի իւրաքանչիւր զիւր փառս զգենու ի Տեառնէ ըստ արժանաւորութեանն ի միոյ Աստուածութենէն փառաց` Հաւր եւ Որդւոյ եւ Հոգւոյն Սրբոյ։ 62 Զի մի յոյս է վերին կոչմանն Աստուծոյ եւ մի բնութիւն Աստուածութեան, մի իսկութիւն, անփոփոխ մշտնջենաւորութիւն, մի ամենակալ զաւրութիւն, անվրէպ գիտութիւն, անզեղջ իմաստութիւն, անսկիզբն էութիւն. որ յիւր ի ճշմարիտ ի կենդանի փառսն եւ յանմատոյց լոյսն բնակեալ է։ 63 Եւ սուրբ սիրոյն իւրոյ խնամք առ արարածս լուցեալ բորբոքի անճառ եւ անպատում բարութիւնքն։ 64 Եւ զարարածս ամենայն զբանաւորս եւ զմտաւորս յանճառ երանութիւնսն հրաւիրէ, եւ կոչէ յիւր արքայութիւնն եւ ի փառս անճառս եւ յանվախճան երանութեանցն ուրախութիւնսն։
    65 Այլ զյիշատակս առնել արդարոցն կատարելոց, նոցա նահատակութեանն եւ սիրոյն որ առ Աստուած վկայք, եւ բազում շահս անձանց ստանամք սրբոցն բարեխաւսութեամբ առ Տէր։ 66 Իսկ զհաւատացելոց մեղուցելոց եւ խոստովանողաց եւ ապաշխարողաց եւ հաղորդեալ փրկական խորհրդոյն, եւ հրաժարեալք յաշխարհէս, եւ նոցա կատարեսցին յիշատակք` Քրիստոսի պատարագաւն, եւ աղաւթիւք եւ գթով տնանկաց եւ այլ բարի գործովք. զի վերջնովքս բարեգործութեամբք հանգուցեալքն նորոգեսցին նորոգութեամբ կենացն անվախճանից։
    67 Եւ եթէ ասիցէ ոք, եթէ զիա՛րդ մաւտ ի վախճանն զղջացեալ խոստովանի եւ ողբայ զգործեցեալ զյանցանսն, եւ խոստանայ ապաշխարել, եւ խնդրել զմարմին եւ զարիւն Քրիստոսի հաւատովք ի քաւութիւն, զի՞նչ առ յոյս փրկութեան իցէ։
    68 ՊԱՏԱՍԽԱՆԻ 
    Զի եթէ մաւտ ի վախճան իցեն, եւ ի հրապոյրս սատանայի ըմբռնեալ ի դժնդակ վարս, եւ աւտարացեալ ի նախախնամական սիրոյն յառաջագոյն, եւ դառնայ ի վախճանի ի զղջումն եւ ի խոստովանութիւն ջերմեռանդ արտասուաւք, եւ ի բոլոր սրտէ հաւատով հայցէ զփրկական խորհուրդն, յուսով ապաւինեալ ի մարդասիրութիւնն Քրիստոսի, մի՛ անյոյս լիցի ի վստահացեալ բարութիւնն, զղջմամբ եւ կենդանարար մարմնով եւ արեամբն Քրիստոսի փրկչին մերոյ, որ տայ զկենդանութիւն ստեղծուածոց իւրոց. զի ամենայն որ կարդասցէ զանուն Տեառն` կեցցէա։
    69 Այլ որ ոչ դարձան յառաջագոյն յապաշխարութիւն եւ ոչ ի վախճանի զղջացան, եւ յուսահատ եւ առանց խոստովանութեան եւ անմերձ ի փրկական խորհուրդն` զի՞նչ պարտ է ասել վասն նոցա յիշատակաց. որ բազում ողբոց եւ արտասուաց արժանի են, եւ ծանր վիշտս ունին ի Քրիստոսէ։ 70 Բայց յառաջագոյն մեղուցելոցն եւ ստոյգ խոստովանողացն եւ ապաշխարողաց միշտ կատարեսցին յիշատակք. եւ որ ի ժամ ելանելոյն զղջանան։ 71 Այլ եւ բազում բարիս ցուցանել մնացելոցն յաղագս հրաժարելոցն յաշխարհէ. զկապեալս արձակել, զպարտս թողուլ, զկարաւտեալս լցուցանել բարութեամբ։ 72 Զի է զոր ինքն արար բարի, եւ է որ պատուիրեցաւ առնել. եւ երթայ զհետ բարի գործոյն ի հաւատարիմ սիրելեաց հրաժարելոցն յերկրէ։
    73 Զի որ մերձեցան ի սրբութիւնսն ստոյգ զղջացեալքն, իբրեւ հուր սրբիչ եւ ազատիչ եւ լուսաւորիչ է իւրով ընծայիւքն, մտերիմ հաւատով վկայութեամբ ահիւն Աստուծոյ. որ զգուշութեամբ եւ արդարութեամբ լի է։ 74 Որ սկիզբն է ամենայն շահաւոր աւգտից երկեղ Տեառն ըստ իմաստնոյն բանինբ. եւ ամենայն անհնարինք հնարաւորք են երկեղածաց Աստուծոյ։ 75 Եւ որ հեռի է յերկեղէ Տեառն, ի ծուլութիւն եւ յարհամարհութիւն Աստուծոյ պատուիրանին կրթի, եւ յամենայն բարեաց խորհրդոց եւ գործոց հեռանայ, եւ յանիրաւութիւն սովորի։
    76 Այլ որ փոյթն է ի հնազանդութիւն հոգեւոր աւրինացն երկեղիւն Աստուծոյ, միշտ ընծայաբեր լինի Աստուծոյ ի ձեռն սուրբ հրեշտակաց ըստ բանին Տեառն որ ասէ. Զգոյշ լերուք, մի՛ արհամարհէք զմի ոք ի փոքրկանցս յայսցանէ. զի հրեշտակք նոցա հանապազ տեսանեն զերեսս Հաւր իմոյ որ յերկինս էգ։ 77 Զի զհաւատսն գործովքն զաւրացուցանէդ, եւ զաղաւթսն սիրով զղջմամբ եւ անձկալի եւ անմեղկելի խնդրուածովք. անշարժ ունել առ Տէր զկամսն ի նեղութեան եւ յանդորրու. եւ առնուլ զյաղթութեան շնորհս առ մարտս մտաց եւ անդամոց ի բարերար խնամոցն Աստուծոյ։ 78 Եւ սուրբ սրտիւ եւ անկեղծաւոր հաւատով առաքինանան եւ ուրախ առնեն զհրեշտակս կենդանի սիրով եւ զուարճանան միշտ ի նոցա բարի գործսն։ 79 Զոր ոչ է իմանալ կամ տեսանել որ յԱստուծոյ է նոքաւք մեզ զպահպանութիւն, որ պատրաստեցաւ յԱստուծոյ խնամոցն սիրողաց իւրոց։
    80 Զի ամենայն խորհուրդք կամ գործք մտերմութեան երկնաւորաց եւ երկրաւորաց եւ սանդարամետականաց առաջի Աստուծոյ ամենակալ տէրութեանն հանապազաւր վերանայ ի կշիռս։ 81 Եւ ի կողմն ճշմարիտ հաւատացելոց եւ սիրողաց Աստուծոյ մահն Քրիստոսի յառաջանայ ամենաշահ չարչարանաւքն` վկայութեամբ սուրբ սիրոյն իւրոյ` սրբոց իւրոց։ 82 Եւ առ նա ժողովի ճշմարտութիւն արդարոց, քաջութիւնք նահատակաց եւ արդարութիւնք սրբոց, ժուժկալութիւնք կուսանաց, համբերութիւնք մարտիրոսաց։ 83 Այլ եւ ստոյգ խոստովանողաց վարք շարժեն զգութ եւ զողորմութիւն խնամոց սուրբ սիրոյն։ 84 Եւ գործք անաւրինաց եւ անհնազանդից ամբարշտաց եւ մեղաւորաց եւ ամենայն չար ցանկութեանց հանդերձ չար խորհրդակցաւքն դիւաւք կշտամբեալ յանդիմանին, եւ զարժան զհատուցումն պատուհասիցն ընդունին յարդար դատաւորէն եւ ի տեսողէն, որ գիտէ զվերինս եւ զներքինս։
    85 Իսկ որ ի սուրբ սէրն Քրիստոսի հաստատեալ են, որ զանձն իւր ետ ի մահ վասն նոցա, զի ազատեսցին ի դառն վշտաց յերեւելեաց եւ յաներեւութից, ապրեալք լինին, գործակից եւ բարեխաւս ունելով զսուրբս եւ զամենայն արդարս։ 86 Եւ բացցին դրունք կենաց բարերարութեան շնորհաւք Հոգւոյն Սրբոյ վերին կայանից, ուր ժողովք սրբոցն են հանգուցեալ։ 87 Զի զամենեցուն կամի զկեալ եւ ի գիտութիւն ճշմարիտ կենացն լինել ժառանգաւոր. զի ոչ կամի զմահ մեղաւորին, այլ զդառնալն ի Քրիստոս։
    88 Այսքան շահք աւգտից են զյիշատակս հանգուցելոցն առնել ուղիղ մտաւք, արդար եւ ճշմարիտ եւ սուրբ հաւատով, ահիւ եւ սուրբ սիրով, ողջամիտ յուսով ի գովեստ Աստուծոյ։ 89 Զի լինիցի ընդունելի մեր պատարագն ի ներքոյ վարագուրին կենդանարար ի կեանս վերաբերելով, եւ վայելել յերանելի բարութիւնս ի խնամս կենարար սիրովն աւետեացն խոստացելոցն։ 90 Զի ուր եսն եմ, ասէ Տէրն, անդ եւ պաշտաւնեայն իմ եղիցիա։ 91 Զոր եւ բարերար երկնաւոր Հայրն ուրախ առնէ զկոչեցեալսն յուրախութիւն, մարդասէրն միածին Որդւովն իւրով եւ կենդանարար Սուրբ Հոգւովն ի բորբոքումն կենդանի սուրբ սիրովն, յանհրաժեշտ եւ յանվախճան եւ յանհամեմատ յաստուածեղէն բարութիւնսն զիւրսն վայելեցուցանելով։ 92 Նմա գոհութիւն եւ պատիւ եւ փառք յայժմուս եւ յաւիտեանս յաւիտենից. ամէն։
ԺԴ
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՅԱՂԱԳՍ ՄԱՐԴԿՈՒԹԵԱՆ, ՈՐ ՅԱՍՏՈՒԾՈՅ ԽՆԱՄՔ ՏԵՍՉՈՒԹԵԱՆ
    1 Մեծ է խորհուրդ աստուածպաշտութեանն ճշմարիտ հաւատով որ ի Հայր եւ յՈրդի եւ ի Սուրբ Հոգին. եւ առաքինի գործովք արդար եւ սուրբ երեւել առաւել քան զարեգակն լուսաւորէ զաչս մտաց հաւատացելոց, եւ հալածէ զխաւար մեղաց, եւ առաջնորդէ յարդարութիւն եւ ի սրբութիւն։ 2 Ի բաց կալ ի դժնդակ վարուց եւ ի չար մտաց, եւ գնալ ի ճանապարհս արդարոց` որ տանի ի կեանսն յաւիտենից։ 3 Բարի կամաւք զհետ երթալ բարերար կամաց Արարչին` որ ի չգոյէ ի գոյ էած, եւ յանարգութենէ ի պատիւ, երկու մասամբք` տկար եւ զաւրաւոր, զմարմին եւ զհոգին։ 4 Զի տկարն ճգնեսցի վաստակովք, եւ ի զաւրութիւն Արարչին ապաւինեսցի, զի մի՛ վրիպեսցի ի բարերար աւգնականութեանցն` որ առաքինացուցանէ արդար եւ սուրբ վաստակովք։ 5 Եւ զանուն քաջութեան առնու, եւ գովութեամբ պարծանաւք պսակի, եւ ի խնամս բազմադարմանս վայելէ յուսով երանելի կենացն։ 6 Իսկ զաւրաւոր մասն հոգւոյն ճշմարիտ հաւատով եւ անսխալ եւ ստոյգ գիտութեամբ Սուրբ Երրորդութեանն` որոշէ զսուտ պատիր մոլորութիւն, եւ ազատանայ ի ծառայութենէ մեղաց` վասն որոյ մահն ի ներքս եմուտ. եւ զերծեալ ի մեղաց` ժառանգաւոր կենացն եղիցի ի Քրիստոս տկար մարմնով, եւ երեւեսցի մտերմութիւնն ի ճգնութիւն համբերութեան յուսոյն։ 7 Եւ զաւրաւոր մասամբն երեւեսցի շնորհն Տեառն ըստ առաքելոյ բանին, որ խնդրեաց ի Տեառնէ հրաժեշտ տկարութեանն. որ ճգնէր եւ աշխատէր եւ վշտանայր ազգի ազգի վշտաւք եւ նեղութեամբ։ 8 Եւ լսէ ի Տեառնէ. Շատ են քեզ, ասէ, շնորհք իմ. զի զաւրութիւն իմ ի տկարութեան կատարիա։ 9 Վասն որոյ յաւժարութեամբ ընդունի զամենայն վիշտս չարչարանացն. զի տկարութիւն զաւրութեամբ կատարի։ 10 Զի եւ մշակք բազմադիմի աշխատութեամբ վաստակով յարգին. եւ տէրն բազմաշահ պարգեւովն փառաւորէ։
    11 Վասն այսորիկ ի չորից նիւթոց արար զարարածս, եւ յաւրինեաց կարգաւ զերեւելիսս եւ զաներեւոյթսն, եւ անտի զմարմինս կազմեաց ի ցամաքէ, ի խոնաւոյ, ի ջերմոյ եւ ի ցրտոյ։ 12 Եւ յայս չորից նիւթոց արարան ի ծնունդս եւ ի դարմանս, զի երեւեսցի խնամք արարչութեանն. երկինք ցաւղովն յամպոց զիջմանէ, եւ ջերմութեամբ լուսաւորաւք եւ խառնուածովք աւդոյ` որ սնուցանեն զտունկս եւ զբոյսս եւ զամենայն շունչ կենդանի, եւ թռչունք երկնից։ 13 Երկիր ջրով եւ լողակաւք եւ որ այլ զեռունք ամենայն ի խնամոց Աստուծոյ դարմանին։ 14 Զի նախ զհոգին եդ զբանական ի մարմին եւ խառնեաց, եւ ապա զպէտս դարմանոցն պատրաստեաց. զի ցուցցէ զսիրոյն իւրոյ զտեսչութիւն` որ յառատ բարերարութենէ անտի։ 15 Բանաւոր եւ մտաւոր ոգւոյն զաւրաւոր դարմանս եցոյց ի շնորհաց Հոգւոյն Սրբոյ` զխրատս ուսմանց ի վարդապետութենէ հոգեւոր աւրինացն։
    16 Յայսոսիկ հոգեւոր դարմանս վայելել, եւ ընտանենալ ամենազաւր տէրութեանն եւ խնամոց Արարչին, որ յերկնէ եւ յերկրէ եւ ի ջրոյ եւ յաւդոյ զկեանս ամենեցուն յաւրինեաց։ 17 Եւ այսոքիւք ուսուցանէ եւ ընդելացուսցէ մեծի յուսոյ աւետեացն խոստացելոց որդէգրութեանն անմահ ժառանգութեանն. որ ետ աստէն զառհաւատչեայ ազատութիւնն շնորհաւք աւազանին եւ մարմնով եւ արեամբն Քրիստոսի։ 18 Զի տկար մարմնով ճգնաւորեալ ազգի ազգի առաքինութեամբք, զհամբերութեան զհանդէս ցուցցեն ըստ հաճոյիցն Աստուծոյ, ահիւ եւ սուրբ սիրով առնել զկամս Տեառն։ 19 Զի եթէ Տէր է, ասէ, ուր է երկիւղ նորա. եւ եթէ Հայր, եղիցին կամք նորա որպէս յերկինս եւ յերկրի։ 20 Եւ այս ուղղի ի ձեռն աւրինաց եդելոց եւ պատուիրանաց կարգելոց, եւ մարտընտիր լինել ի լաւագոյն կարգս առաքինութեան եւ զաւրութեան. եւ յաղթաւղ երեւեալ` պսակեսցի յԱրարչէն Քրիստոսէ։
    21 Այսու իրաւամբք յայտնի արար զիւրոյ բարերարութեանն զամենառատ զշնորհս։ 22 Զի մտերիմ ծառայից գործակից է բարի վարուց. եւ ըստ խնամոց սիրոյն իւրոյ զնեղութիւն հանդիսից անցաւոր արար, եւ զհանգիստն անվախճան։ 23 Այլ եւ ինքն իսկ Տէրն փառաց որ ամենայն զաւրութեանց եւ զաւրաց արարիչ է եւ պարգեւիչ, յորժամ կամեցաւ ցուցանել զաներեւոյթ սէր իւր առ ազգս մարդկան, որ չարչարելին էր եւ վշտառին, որ աշխատելին էր. եւ նովին հոգւով միաւորեալ առ Աստուած Բանն` մտաւորն եւ բանաւորն, խառնեալ ի մարմին ըստ աւետարանական բանին. զի Բանն, ասէ, մարմին եղեւ եւ բնակեաց ի մեզ. եւ տեսաք մեք զփառս նորա զփառս իբրեւ զմիածնի Որդւոյ առ ի Հաւրէ լի շնորհաւք եւ ճշմարտութեամբա։
    24 Զի ի ձեռն ճշմարիտ շնորհաց իւրոց եւ կամաւոր խոնարհութեանն` որ կրեաց զամենայն կիրս մարմնոյ եւ հոգւոյ բաց ի մեղաց, զի ցուցցէ զփրկութեան ճանապարհն արդարոց, եւ զխնամս մեծի սիրոյն իւրոյ զդարմանս տեսչութեանն, որպէս շնորհաւք դարմանէ զորդիս մարդկան յերեւելիս եւ յաներեւոյթս. զհիւանդս բժշկէր, զմեղս քաւէր, զդեւս հալածէր, զմեռեալս յարուցանէր։ 25 Եւ եբաց զդրունս կենաց, եւ ազատեաց զհոգիս չարչարանաւք մահուամբ իւրով։ 26 Եւ կատարեաց զարդարութիւնսն ամենայն ի փառս եւ ի պարծանս մարդկութեանս մերում, եւ եղեւ վարդապետ ամենայն արարածոց. զի նորա առաքինութեանն հետեւողք եղեալ, եւ նորին փառացն հաղորդակիցք եղիցուք. որ կայ պահի յուսացելոց ի Քրիստոս։
    27 Եւ վասն այսորիկ տկար է մարմինս, զի յերկրէ ունի զսնունդ` ի բուսոյ եւ ի տնկոյ եւ ի շնչաւորաց. որպէս եւ ամենայն անբան կենդանիք։ 28 Զի Նոյի հրամայեցաւ ուտել զմիս շնչոյ կենդանւոյ եւ ըմպել գինի յաղագս տրտմութեանն ի մխիթարութիւն. զոր ունէր վասն համատարած աշխարհի սատակմանն սուգբ։ 29 Զի որ ի դրախտին կեանք էր եւ սնունդ, յայնմանէ վրիպեցաք յաղագս յանցանացն եւ ընդ բազում տկարութեամբ անկեալք։ 30 Եւ վասն այսորիկ ի պատճառէ իմեքէ ձգէ ի մահ ցուրտ եւ տաւթ եւ հիւանդութիւնք մարմնոյ։ 31 Այլ եւ ի կերակրոյ եւ յըմպելւոյ առաւելութենէ լինի լլկանք եւ մահ. նմանապէս եւ ի պակասութենէ, ի սովոյ եւ ի ծարաւոյ։ 32 Այլ եւ թունաւոր ճճիք եւ դաժանութիւնք արմատոց եւ բուսոց կարեն լլկել եւ սպանանել եւ անզգայացուցանել եւ այլամտել։
    33 Եւ վասն այսորիկ տկար է մարմինս, զի մի՛ յորժամ լսիցեմք Աստուծոյ պատկեր, ամբարտաւանեալ ամբառնայցեմք եւ անկանիցիմք ի վայր ամբառնալովն ի վիհս կորստեան որպէս զնոյն ինքն զաստուածամարտն` որ ի վեր քան զամպս ասէր դնել զաթոռ իւր եւ լինել նման բարձրելոյն. իսկ այժմ ի դժոխս էջ հանդերձ ամենայն ապստամբ զաւրութեամբքն, որպէս ասաց մարգարէն յերեսաց Տեառնգ։ 34 Եւ Քրիստոս զխոնարհութեան մարմինս զայս առնլով` խոնարհութեամբ զնա կործանեաց, եւ զխոնարհս բարձրացոյց, եւ խայտառակեաց զնորա ամբարհաւաճութիւնն։ 35 Զի այսքան միայն է նորա չարութեանն թոյնք. որպէս ճճեաց թոյնք եւ որպէս բուսոց եւ արմատոց դաժանութեան վնասք։ 36 Ասեն բժիշկք` թէ գոն արմատք, որ հալածեն զդեւս ի մարդկանէ. եւ իմանալի է այսպէս. զի Աստուծոյ ներգործութիւնն ի տկար նիւթոյ ցուցանէ զնորա տկարութիւնն եւ զկարծեալ զաւրութիւն հակառակամարտին, զի անզաւր է առ սուրբս. որ եւ կոխել զնա հրաման ունին ի Տեառնէ. որպէս ամենայն հաւատացելոց է քաջայայտ։ 37 Եւ դարձցին յետս եւ ամաչեսցենդ նորա կամարարք, եւ որք յուսան ի նորա յոյսն։
    38 Իսկ որ ամենակալ զաւրութեան Ամենասուրբ Երրորդութեանն են աւրհներգուք, երկրպագուք եւ փառաւորիչք, այսու տկար մարմնովս զհանդէս առաքինութեանն սրբապէս կատարեսցեն, եւ անցանեն ըստ կարգս աշխարհիս ամենայն ճշմարտութեամբ. եւ անցանեն ժամք եւ աւուրք եւ ամք, եւ յառաջադէմն նկրտի. եւ առաքինութեան ծնունդք զհետ երթան սուրբ եւ արդար վարուց. աշակերտեալք սրբութեան եւ ճշմարտեալ ամենայն առաքինութեամբ` փոխին յայսմ աշխարհէս ի կենդանեաց աշխարհն` որ ոչ լսի համբաւ մահու` յանուշակն ի մշտնջենաւոր ուրախութիւնսն։ 39 Որ վերստին նորոգին աստուածային զաւրութեամբն յանսպառ եւ յանվախճան ուրախութիւնսն։ 40 Որ լուցանին որպէս զարեգակունս յանմատոյց լուսոյն, եւ կենդանի սուրբ սիրովն վառին եւ բորբոքին հրով Ամենասուրբ Երրորդութեանն յանվախճան երանութիւնսն, եւ վայելեն յանսպառ եւ յանպատում բարութիւնսն ի Քրիստոս Յիսուս ի Տէր մեր. ընդ որում Հաւր ամենակալի եւ Հոգւոյն Սրբոյ պարգեւողի փառք իշխանութիւն եւ պատիւ այժմ եւ միշտ եւ յաւիտեանս յաւիտենից. ամէն։
ԺԵ
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՎԱՍՆ ՀՈԳՒՈՑ ՄԱՐԴԿՈՒԹԵԱՆ ԲԱՑԱՅԱՅՏՈՒԹԻՒՆ 
    1 Աստուած ըստ մեծի մարդասիրութեանն իւրոյ բազմադէմ տեսչութեամբ իւրով խնամէ զարարածս, որպէս վայել է իւրոյ բարերարութեանն։ 2 Զանմահ զաւրս հրեշտակացն մտաւորս եւ բանաւորս եւ պաշտաւնեայս իւր արար. զի փառաւորեսցեն զամենազաւր տէրութիւնն, եւ արբանակեսցեն կամաւքն որ առ ազգս մարդկան. զի հոգիք են հարկաւորք, որք առաքին ի սպասաւորութիւն բանին Աստուծոյ։ 3 Զի ամենայն արարածք նովաւ են կազմեալ եւ բովանդակեալ. եւ պաշտաւնեայք եւ սպասաւորք են մեծի փառաց աստուածութեանն, որ նոքաւք հրաւիրէ եւ կոչէ զմարդիկ յիւր արքայութիւնն եւ ի փառսն։
    4 Իսկ ծնունդ մարդկան ի սաղմնառնութենէ անտի նորոգի, եւ զլինելութիւն առնու եւ աճէ, եւ ըստ սահմանի աւուրց յառաջագայի ծննդեամբ, եւ աճէ սննդեամբ եւ զարգացմամբ, եւ ի խրատ եւ յուսումն աստուածգիտութեան. եւ ի միտ առնուլ զարդարութիւն ճշմարիտ, եւ ուղղել զիրաւունս հոգեւոր աւրինաւք։ 5 Եւ ծանիցեն զԱրարիչն եւ զսուրբ սիրոյն իւրոյ զերախտիս առ արարածս։ 6 Եւ գիտութեամբ խրատու նորա ստանայ զհնազանդութիւն աւրինացն, եւ ընտրէ զբարին ի վատթարացն. ի բաց կալ ի դժնդակացն եւ բուռն հարկանել զարդարութեան վաստակոցն տերամբ։ 7 Եւ այսպէս կատարեսցէ զառաքինութեան զհանդէսն ընդրութեան ըստ հոգեւոր աւրինացն, ըստ բազմախնամ ողորմութեանցն Աստուծոյ. համբերութեամբ բազմաւ եւ ճշմարտեալ սիրով, կենդանի յուսով ընթանայ ի կէտ կոչման վերին շնորհացն ամենառատ բարերար Ամենասուրբ Երրորդութեանն. եւ կատարեսցեն զվարս երկրաւորացս ըստ կանխագիտութեանն Աստուծոյ սահմանի յերկրի. ոմն ի տղայութեան, ոմն ի մանկութեան, ոմն յերիտասարդութեան, ոմն ի ծերութեան։ 8 Սոյնպէս եւ այս ի խնամոց Աստուծոյ մատակարարի, զի մի՛ գիտասցեն զաւր վախճանի իւրեանց, եւ հեղգացեալ վրիպեսցին յարդարութենէ. այլ արթունք եւ պատրաստք ի գործ սրբութեան զամենայն աւուրս կենաց իւրեանց։
    9 Եւ այն որ ի տղայութեանն եւ ի մանկութեանն առնու զվախճանն, զերծեալ լինի ի փորձութեանց հոգոց աշխարհականաց. եւ զգուշութիւն լինի այնոցիկ` որ վարեն զաշխարհս առ հանդէս արդարութեան եւ ամենայն առաքինութեան. եւ կատարեալ ի հաւատս եւ ի սէր եւ ի յոյս անարատ եւ ամբիծ` յանմահ կեանսն փոխին յանապական ժառանգութիւնն արդարոց։ 10 Զի հոգիքն որ ելանեն ի մարմնոյ աստի, երթան ի կեանսն ըստ իւրաքանչիւր արժանաւորութեան. եւ անդ հրճուին առաքինեացն ոգիքն ըստ խոստացեալ աւետեաց երանութեանցն, որ կայ պահի յուսացելոց սրբոցն անճառք` որ ի կամս Աստուծոյ վարեցան յաշխարհի ըստ Աւետարանին քարոզութեան։
    11 Երանին ի Տեառնէ աղքատք հոգւով, որ վասն աւետեաց մեծութեանն հոգւով աղքատացան վասն արքայութեանն երկնից` որ ի Տէր Յիսուս Քրիստոս։ 12 Երանին եւ խոնարհք սրտիւք, զի գտանեն հանգիստ յերկրէ յերկինս, որ անբաւ բարձրութիւն է. զոր խոնարհք ընդունին ի Քրիստոս Յիսուս։ 13 Երանին եւ հեզք, որ ժառանգորդք են երկրին կենդանեաց. յորմէ փախուցեալ են ցաւք եւ տրտմութիւնք եւ հեծութիւնք անճառ յուսով ի Քրիստոս Յիսուս։ 14 Երանին եւ սգաւորք, որ յաղագս սիրոյն Աստուծոյ, որ ի խոնարհութենէ սրտին հեղու զարտասուաց աղբիւրս զշնորհալիցն իմաստութեամբ, որ մխիթարութիւն ունին ի Քրիստոս Յիսուս։ 15 Երանին եւ սուրբք սրտիւք, որք ազատեալ եւ սրբեալ են յաղտեղի ցանկութեանց. զի նոքա զԱստուած տեսցեն։ 16 Երանին եւ խաղաղարարք, զի նոքա նմանողք են Որդւոյն Աստուծոյ` որ արար խաղաղութիւն յերկինս եւ յերկրի, հեռաւորաց եւ մերձաւորաց. նմանապէս եւ սոքա եղեն։
    17 Նա եւ ամենայն երանութեամբք զուարճանան եւ զուարթանան հոգիք արդարոցն ի հանգստեանն ի Քրիստոս մինչեւ ի հասարակաց յարութիւնն, յորժամ գայցէ Տէրն մեր փառաւք Հաւր, եւ մեռեալք ի Քրիստոս` յարիցեն առանց ապականութեան. եւ առաքինեաց անձանց արդարութիւնք առաջի ընթանան Ամենասուրբ Երրորդութեանն։ 18 Զի հաւատք հասուցանեն ի ծանաւթութիւն փառացն Աստուծոյ. զի՞ եւս պիտոյ է ասել վասն այնորիկ զոր ետեսն, եւ վասն յուսոյն որ մուծանէ ի ժառանգութիւն բարեացն` որում ցանկացեալն է, եւ ինքն տեղի տայ։ 19 Զի յայնմ հետէ զի՞ եւս յուսայ կամ ակն ունի զոր ժառանգեացա։ 20 Սոյնպէս համբերութիւն եւ ժուժկալութիւն, երկայնմտութիւն եւ հեզութիւն, հնազանդութիւն եւ ուղղութիւն, սրբութիւն եւ ճշմարտութիւն, հանդերձ ամենայն երանութեամբք փառաւորեալ եւ պսակեալ եւ մուծանեն զժառանգաւորն ի ժառանգութիւն արքայութեանն։ 21 Զի ուր կատարումն է, զի եւս պիտոյ է առաքինութիւն հանդիսից. զի եմուտ ի վայելսն անսպառ բարութեանցն, եւ ուրախանայ սուրբ սիրովն յանվախճան երանութիւնսն Ամենասուրբ Երրորդութեանն, որ անճառն է եւ անբաւ եւ անպատում։
    22 Սոյնպէս մարդք չարք եւ անսուրբք եւ ապստամբք ի ճշմարտութենէ անտի, եւ զհետ երթեալ զանիրաւութեան եւ ի նոյնս վախճանի, ընդ նմա յառաջանայ գործք իւր ամբարշտութեան դառն յիշատակաւք յաղագս ամենաչար ցանկութեանցն, ահաւոր սպառնալեաւք ի վերայ անաւրինաց եւ անհնազանդից, անսրբոց եւ պղծոց եւ որ այլ եւս յանցանք իցեն։ 23 Վայ ի վերայ վայի հաստատեալ կայ նոցա յաստուածեղէն Գրոց Սրբոց, եւ յանաչառ դատաւորէն պատիժք։ 24 Զի յիմարեցան սիրտք իւրեանց յիմանալոյ, եւ ոչ լուան ձայնի Տեառն եւ պատուիրանաց նորա ոչ անսացին։ 25 Եւ վասն այնորիկ պատրաստեալ կայ բարկութիւն Աստուծոյ ի վերայ ամբարշտաց եւ մեղաւորաց, որք զճշմարտութիւն Աստուծոյ անարգեցին յանձինս իւրեանց, որոց յառաջագոյն սպառնացաւ։
    26 Եւ այս ամենայն սպառնալիք յանցաւորաց յոյժ ի տրտմութեան ունին զոգիս մեղաւորացն, ի կայանս որ ըստ իւրաքանչիւր մեղացն բաժանեալ եւ որոշեալ ի տխրական տեղիք։ 27 Եւ որպէս երեւմամբք տեսանեն իմանալեաւքն զհատուցումն արդար դատաստանաւք` զանշէջ հուրն եւ զխաւարն արտաքին եւ զլալ աչաց եւ զկրճել ատամանցն, այնոքիւք ահիւ տխրեալ եւ տրտմեալ կան ոգիք մեղաւորացն մինչեւ ի հասարակաց յարութիւնն որ Քրիստոսիւն է։
    28 Ապա եթէ ասիցէ ոք թէ այդ յառաջ քան զհանդէս ատենին եւ հատուցմանցն է. եւ դարձեալ ո՞ւր է ասացեալն յառաքելոյ` թէ առանց մեր չառնուն զկատարումն առաջինքն։ 29 Եւ դարձեալ ասէ մարգարէն. Մի յուսայք յիշխանս յորդիս մարդկան. զի ելցէ հոգի ի նոցանէ, եւ դարձցին անդրէն ի հող, եւ յայնմ աւուր կորիցեն ամենայն խորհուրդք նոցաա։
    30 Եւ եթէ ոչ ուրախ առնին հոգիք արդարոց առանց մարմնոց, ընդէ՞ր վաղագոյն կանխէր Տէր զաւետիսն. ապաքէն զի զոգիս սրբոցն ուրախ արասցէ։ 31 Կանխեաց եւ զսպառնալիս ամբարշտաց եւ մեղաւորաց. ապաքէն զի զարհուրեցուցանէ զնոսա, եւ տխրեալ տրտմեսցին։ 32 Ըստ այնմ աւրինակի է իմանալ, որպէս թագաւոր քաջամարտկաց եւ յաղթողաց պարգեւս խոստանայ. եւ նոքա հաստատեալ գիտեն եթէ ի դէպ ժամանակի առնուն զխոստացեալ պարգեւսն, ուրախութեամբ ուրախ լինին մինչեւ առցեն զփառս եւ զպսակս երանութեանցն։ 33 Սոյնպէս եւ մեղաւորացն հոգիք, որոց սպառնացաւ մահ յաղագս յանցանաց որպէս թագաւորացն մահապարտքն, կան եւ մնան իւրեանց տանջանացն եւ մահու բազում տրտմութեամբ եւ դողութեամբ մինչեւ ի ժամանակն յորժամ առնուն ըստ արժանեացն զհատուցումն անմահ տանջանացն զպատիժս եւ զպատուհաս, որ մարմնով եւ հոգւով ընդունին։ 34 Այլ զոր առաքեալ ասէ, եւ մեք զնոյն ասեմք. զի իւրաքանչիւր ոք զիւր վարձս առցէ ի հասարակաց յարութեանն զոր ինչ գործեցին, եթէ բարի եւ եթէ չար։ 35 Եւ մի՛ յուսալ յիշխանս, ասէ մարգարէն. զի լուծանելոց են յերկրէս ամբարտաւանեալք իշխանութեամբն եւ շիջանի հպարտ կամքն։ 36 Այլ յուսալ յԱստուած, ասէ, որ անմահն է եւ իշխան մահու եւ կենաց յաւիտեան։
    37 Են ոմանք որ ասեն` եթէ որպէս մանուկն յորովայնի անզգայ եւ կենդանի` լռեալ եւ դադարեալ կայ ի խաւսելոյ եւ ի լսելոյ, ի գնալոյ եւ ի գործելոյ, այսպէս համարին զոգիս մարդկան լռեալ եւ ցածուցեալ։
    38 Զայս գիտասցեն, զի ի սաղմնառութենէ անտի յառաջագայի եւ լինի մանուկ յաւրինուածովք ըստ կերպարանին մարդ, եւ աճումն առնու տղայն ի ծնունդ եւ ի սնունդ տղայութեանն` աճմանն մարմնոյ եւ մտաց յորովայնին։ 39 Եւ յետ ծննդեան նախախնամութիւն Աստուծոյ որպէս ինքն գիտէ կապողն հոգւոյ եւ մարմնոյ ի միասին` եւ գալ ի կատարելութիւն մարմնոյ եւ մտաց, եւ դարձեալ պակասիլ եւ զմահ ստանալ ըստ սահմանի Աստուծոյ։
    40 Եւ այս վասն այսորիկ, զի ըստ իւրաքանչիւր հասակաց աճմանն եւ զառաքինութեան զհանդէս ընդ նմին յարդարեցին ի կատարումն Քրիստոսի գլխոյն մեր հասարակաց։ 41 Եւ հաւատով եւ սիրով եւ երկեղիւ գնալ ընդ ճանապարհս արդարոցն, որպէս առաջնորդն մեր եւ կատարիչ առաքինութեանն Յիսուս Քրիստոս. եւ բազմադիմի շնորհաւք իւրովք խնամէ զարարածս յերկրի։ 42 Եւ որ անդէն կայանք ննջեցելոցն հոգիք ի զգայութեան եւ յանճառ փառաբանութեան հրեշտակային աւրհներգութեամբ։ 43 Զի աստուածային գիրք` կենդանի եւ անմահ ասեն զհոգիս մարդկան։ 44 Որով իմանալի է ոչ անզգայս, այլ ունին եւ փառս տան Արարչին։ 45 Ապա եթէ ըստ մարմնոյ աւրինակի իմասցիս, որպէս յորովայնի, եւ յետ այնորիկ գայ ի գիտելութիւն մտաց եւ մարմնոյ եւ փոփոխի։
    46 Այլ հոգի անմահ բանաւոր եւ մտաւոր` յորժամ ելանէ ի մարմնոյս, յառաւել գիտութեան իմաստից է իմանալ եւ ճանաչել զՏէրն փառաց։ 47 Որով յառաջագոյն մարմինն որպէս ամպ ինչ ծածկեալ ունէր զիմանալի տեսութիւնն, թէպէտ եւ յուսով նահատակէր ի գործս բարիս ի ձեռն հոգեւոր աւրինացն. որով զընտրութիւնն առնէր բարւոյ եւ չարին, անարգելովն զչարն եւ ընտրելովն զբարին խրատու եւ իմաստութեամբ Տեառն երախտաւոր սիրով։ 48 Զի ոչ է պարտ զհոգիս մարդկան մահկանացու ասել կամ անզգայս. այլ որպէս Եզեկիէլի մարգարէի ի միում վայրի յարութիւն մեռելոց նախ ոսկերաց եւ ջղաց եւ մարմնոյ միաւորեալ ամենայն յաւրինուածովք, եւ ապա կոչել զհոգիսն յիւրաքանչիւր կայենից Հոգւով Սրբով որպէս հողմովա։ 49 Զի Առաքես զոգի քո եւ ստանաս զնոսա եւ նորոգեսբ. եւ որ յԱւետարանսն պատմին մեռելոց յարութիւնքն ի Տեառնէ. զի հոգւոյն դարձ ի մարմինն վկայութիւնք այս են։ 50 Բերան խաւսի, աչք տեսանեն, ականջք լսեն, ունչք հոտոտին, ձեռք շաւշափեն, ոտք գնան, սիրտ շարժի իմանալեաւք, եւ փառաւոր առնեն զԱստուած կենդանարար Հոգւովն` որ զամենայն զգայութիւնս շարժէ տերամբ։ 51 Եւ յորժամ հոգին արձակի ի մարմնոյն, մեռեալ կոչեցաւ. եւ քակտին ամենայն յաւդեալ յաւրինուածք անդամոցն իւր։ 52 Նոյնպէս վկայութիւնք են իւրոյ հոգւոյն շարժելն, իմանալն, ճանաչելն, յիշելն. զի մարմնոյս այս տուիչ եւ վարդապետ եւ կենդանարար հոգիքն են ըստ Աստուծոյ կամացն։ 53 Ապա եթէ ի զգայութիւնսն է պատճառ կենդանութեան, ապա ո՞ւր է կենդանութիւն հոգւոյն` որ զկեանսն ունի Աստուծով։
    54 Եւ այսպէս իմանալի է. զի ամենայն շարժմունք` հոգւոյն են, եւ ոգիքն տան մարմնոյն զկեանս ըստ նախախնամութեանն Աստուծոյ։ 55 Եւ որպէս մարմինքն վկայութիւն ունին զգործ բնութեան բարուցն, այսպէս ոգիքն զիւրեանց բնութեան բարուցն ունին զվկայութիւն։ 56 Եւ ոգի անուանի կենդանի ի մարմինս ազդելիս եւ չարչարելիս եւ մահկանացուս, յորմէ որոշի ըստ վերին կոչման Արարչին ի պատրաստեալ աւթեւանս անմարմնոցն։ 57 Զի մարմին յերկիր դառնայ եւ հանգչի անհոգգ. եւ հոգին սուրբ եւ բարի աւետեաւք յուսովն զուարճանայ ընդ հրեշտակս ի փառս ամենակալին իբրեւ արդէն առեալ զառհաւատչեայ երանութիւնս երկնից արքայութեանն։ 58 Զի եւ հոգին, ասէ, վկայէ հոգւոյս մերում եթէ եմք որդիք Աստուծոյ եւ ժառանգակիցք Քրիստոսիդ. զերծեալք ի ծառայութենէ մեղացն յազատութիւն փառաց Որդւոյն Աստուծոյ։
    59 Զի ամենայն հաւատացելոց ծանուցեալ եղեւ երախտիք սիրոյն առ արարածս իւր լուսաւոր աւազանաւն եւ փրկական խորհրդովն մարմնով եւ արեամբն իւրով, որ պատարագեցաւն ի վերայ խաչին եւ եբարձ զմեղս աշխարհի, որք հաւատով մերձեցան առ Փրկիչն մեր։ 60 Եւ յորժամ դարձեալ գայցէ փառաւք ի նորոգել զորդիս մարդկան, եւ յարուցանէ զմեռեալս, նորափետուր զարդարէ լուսով զարդարս կենդանիս եւ զյաւիտենից ննջեցեալս սուրբս ի Տէր, եւ մուծանէ ի ժառանգութիւն իւր յանմահական կենացն ուրախութիւնսն` որ կայ պահի հաւատացելոց սրբոց եւ յուսացելոց ի Տէր։ 61 Եւ ինքն եղիցի, ասէ առաքեալ, Աստուած ամենայն յամենայնիա իւրով կենդանի սուրբ սիրովն եւ կենդանարար խնամովքն։ 62 Զորս վայելեցուցանէ ի փառս Աստուածութեանն զճշմարտեալս ուղիղ հաւատով, եւ սուրբ եւ անարատ վարս վճարեալ զերկրաւոր կեանսս, եւ զանանց կեանսն շահել ի Քրիստոս զմշտնջենաւորն զերեւելին յանուշակ փառս Միածնին։ 63 Որ ամենայն երանութեամբք պսակէ եւ փառաւորէ ի կամս Հաւր եւ Հոգւոյն Սրբոյ յաւիտեանս յաւիտենից. ամէն։
ԺԶ
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՎԱՍՆ ՄԱՐՏԻՐՈՍԱՑՆ ՎԱՐԴԱՊԵՏՈՒԹԻՒՆ ՈՒՍՄԱՆՑ
    1 Սկսանիմք այսուհետեւ եւ վասն մարտիրոսաց ճառել բանիւ. զի պատուեսցուք զյիշատակս նոցա, եւ երանեսցուք նոցա վասն ճշմարիտ վկայութեանն եւ սիրոյ, եւ բազում վարձս առնումք նոցա բարեխաւսութեամբն վասն մեր։ 2 Այլ զպաշտաւնն Աստուծոյ մատուսցուք սաղմոսիւք եւ աւրհնութեամբ եւ երգովք հոգեւորաւք. սուրբ սրտիւ գովելով զանսկիզբն էութիւնն եւ զամենազաւր տէրութիւնն, զի արժանիս արասցէ զմեզ մասին ժառանգութեան սրբոց աւետեացն ի լոյս ի փառս տէրութեանն։ 3 Եւ ամենայն ժողովուրդք որ ժողովին ի յիշատակս սրբոցն, ի միտ առցեն հաւատով եւ սուրբ սիրով զհանդէս նահատակութեան նոցա։ 4 Եւ նոցա բարեխաւսութեամբ աղաչել զԱստուած ջերմեռանդ արտասուաւք, հսկելով զտիւ եւ զգիշեր ի պաղատանս սուրբ սրտիւ. զի զերծուսցէ յաշխարհէ աստի չարէ առաքինասէր վարուք։ 5 Որպէս զսուրբսն զայնոսիկ` որոց յիշատակն կատարին ի փառս Աստուծոյ, եւ զհանդէս մտերմութեան իւրեանց ցուցանել առ ամենեցունց Տէրն եւ արարիչն Աստուած` որ ետ նոցա զայնպիսի յաղթութիւն առ բռնաւորսն եւ հակառակորդսն ճշմարտութեանն։ 6 Զի եւ մեզ տացի շնորհս յաղթել ամենայն կարեաց որ յառնեն ի վերայ մեր ճակատամարտք երեւելիք եւ աներեւոյթք. եւ զպաշտաւնն փառաբանութեամբ Աստուծոյ ընծայել երկրպագութեամբ։
    7 Զի այս իսկ են սրբոցն կամք, զի եւ ժողովուրդք նոցա բարեխաւսութեամբն յԱստուծոյ պաշտաւնն յորդորեսցին. եւ այնպէս առնուն զաշխատութեան փոխարէնս յԱմենասուրբ Երրորդութենէն։ 8 Զի Պաւղոս եւ Բառնաբաս արարեալ նշանս յանուն Տեառն Յիսուսի Քրիստոսի, զառ ի մաւրէ զկաղն բժշկելով եւ զարմացուցեալ զամենեսեան. մինչ զի քուրմքն աստուածս զնոսա համարեցան յերկնից իջեալ եւ զմարդոյ կերպարանս ունելով։ 9 Վասն որոյ զոհիւք կամէին պատուել զնոսա որպէս զաստուածս։ 10 Եւ յաղագս այնորիկ պատառեցին զհանդերձս, եւ ճիչ բարձեալ ասէին. մեք ձեզ նմանեալք մարդիկ եմք ծառայք Աստուծոյ բարձրելոյն` որ արար զերկինս եւ զերկիր եւ որ ի նոսա արարածք իցեն. եւ յանուն նորա բժշկեցաւ սա։ 11 Եւ զայս ասացեալ հազիւ լռեցուցին զամբոխն. զի լաւ համարեցան մեռանել, քան եթէ զպատիւն Աստուծոյ ձգել յինքեանս եւ փառաւորիլ ի մարդկանէբ։
    12 Այսպիսի ինչ արար սատանայ, զի զԱստուծոյ պատիւն յինքն ձգեաց, եւ որոշեցաւ ի խնամոց Արարչին իւրոյ, եւ անկաւ ի փառաւորեալ կարգաց հրեշտակական դասուցն, եւ եղեւ խաւար փոխանակ լուսոյ եւ ժառանգորդ գեհենին պատժոց։ 13 Զի սրբոց առաքելոցն եւ մարգարէիցն եւ ճշմարիտ վարդապետացն ծառայս Աստուծոյ` անարգս երեւեցուցանելով. զի գիտէին զսատանայի ի ձեռն հպարտութեան ամբարտաւանեալ եւ ամբարհաւաճեալ զի վայր անկումնն, եւ զխոնարհաց եւ զհեզոց զի վեր ելումնն ի տեղիս անկելոցն։ 14 Մանաւանդ Քրիստոս. քանզի յայտնագոյնս եցոյց ըստ տնաւրէնութեանն զանճառ զխոնարհութիւնն իւր. յորս եւ ասէ իսկ. Ուսարուք յինէն, զի հեզ եմ եւ խոնարհ սրտիւ. եւ գտջիք հանգիստ անձանց ձերոցա։
    15 Եւ ամենայն սուրբք իւրեանց առաջնորդութեամբ ճշմարտեալ խոնարհութեամբ առ Տէրն ի բարձունս ընթացուցանեն զամենայն հաւատացեալս յԱստուած. զի արժանի լիցին յամենեցունց Տեառնէն փրկութեան եւ քաւութեան սխալանացն բարեխաւսութեամբ սրբոցն, եւ այլ մի՛ եւս դառնալ ի դժնդակ վարս սատանայի։ 16 Այլ լսել զիւրաքանչիւրոցն նահատակութիւնս եւ զկատարեալ սուրբ սէրն, որ առ Աստուած էր յոյսն նոցա համբերութեանն, նախանձ ունել Քրիստոսիւ։ 17 Որ հրով եւ ցրտով, ջրով եւ սառամանեաւք, քերանովք եւ հարուածովք, բանդիւք եւ կապանաւք, սովով եւ ծարաւով, սրով եւ մահու, սպառնալեաւք եւ ողոքանաւք, զի երկչոտն զարհուրեսցի եւ արին կակղասցի։ 18 Այլ ոչ ինչ կարաց այսպիսեացս չարաչար տանջանացն վիշտք եւ նեղութիւնք եւ վտանգք մարմնոյ քակտել եւ խզել զսուրբ սէրն որ յԱմենասուրբ Երրորդութիւնն։ 19 Եւ յաղագս առաւելութեան Աստուծոյ սիրոյն առին համարձակութիւն բարեխաւսութեան առ Տէր։ 20 Զի զայս ամենայն դժնդակ տանջանս ի հակառակաց անտի ընկալան համբերութեամբ բազմաւ վասն երախտաւոր սուրբ սիրոյ նորա` որ սիրեաց զազգս մարդկան, որ հրաւիրեաց եւ կոչեաց։
    21 Արդ, զհետ երթիցուք կոչողին զհետ սրբոցն սուրբ սիրով. խնդրեսցուք ջերմեռանդ շնորհալից արտասուաւք զանտի զհանգիստն աստեաւք աշխատութեամբ. զհուր ցանկութեանցն շիջուսցուք հրով Հոգւոյն Սրբոյ. եւ սրբեսցուք զանձինս զերեւելի զգայարանս եւ զաներեւոյթ հոգւոյն շարժմունս ի խղճէ չարեացբ։ 22 Զի ճշմարտեալ սիրովն որ առ Աստուած` կարասցուք մասին սրբոցն աւետեացն արժանի լինել յետ զկեանս աշխարհիս լուծանելոյ։ 23 Զի այսպէս ի ժողովս սրբոց հաղորդեսցուք եւ տաւնեսցուք ի փառս ամենակալին Աստուծոյ, որ ետ նոցա զյաղթութիւն առ չար բռնաւորս. եւ փառաւորեցան յերկինս եւ յերկրի որ կան եւ մնան։
    24 Այսպէս յուսալ եւ հաւատալ ի սրբոցն ժողովս եւ ի բարեխաւսութիւնսն որպէս զքահանայս որ կան առաջի այնորիկ` որ նստին ընդ աջմէ Հաւր, եւ զիւրաքանչիւրոցն պատարագք ընծայեն աղաւթիւք առ ի հաշտութիւն ակամայ եւ կամաւոր սխալանաց հաւատացեալ ժողովրդոց վախճանելոց եւ կենդանեաց։ 25 Եւ իւրեանց ճշմարտեալ հաւատովն եւ հանդիսաւոր ճգնութեամբ առաքինասէր վարուք` արդար եւ սուրբ եւ ուղիղ բաղձանաւք, շնորհալից սիրով, արտասուագոչ պաղատանաւք հաւատան առնուլ զխնդրելին յամենեցունց Փրկչէն ըստ յուսոյ հաւատացեալ ժողովրդոց. մանաւանդ ի ձեռն փրկական խորհրդոյն սրբապէս կատարմանն ի Քրիստոս Յիսուս։
    26 Այսպէս է իմանալ զսրբոցն զբարեխաւսութիւն առ հաւատացեալ ժողովուրդն։ 27 Զի իւրեանց մտերիմ վաստակովքն որք զմարմինս իւրեանց պատարագեցին յերկրի վասն անուանն Աստուծոյ ի հոտ անուշից, եւ սուրբ հոգիք նոցա հոգեւոր բարեխաւսութեամբն զԱստուած յողորմութիւն աշխարհի ածեն։ 28 Եւ նշխարք ոսկերաց նոցա փրկութեան շնորհք ընծայեն ի ժողովս հաւատացելոց, որպէս ամենեցուն է քաջայայտ. զի երեւեսցի սէրն Աստուծոյ ի նոցա նշխարսն բնակեալ, եւ նշանաւքն ծանուցեալ յերկրի։
    29 Իսկ արդ իմանալեաւքն զյուսացելոց իրաց զհաստատութիւն եւ զյանդիմանութիւն Աստուծոյ մերձաւորութեանն ունին, զհամարձակութիւն բարեխաւսութեան, որ ոչն երեւի մարմնաւորացս. այլ երեւելեաւքս շնորհատուր զաւրութեանն Աստուծոյ ի նոցա նշխարս եւ ի սուրբ ժողովս զաներեւոյթսն իմասցուք առաւելագոյն այցելութիւն ի Տեառնէ։ 30 Զի հոգիք, ասէ, առաւել են քան զմարմին առ Արարիչն եւ առ արարածս։ 31 Զի այսպիսի շնորհք տուան յԱստուծոյ առաքելոց եւ մարգարէից եւ մարտիրոսաց եւ ամենայն ընդրելոց սրբոց յերկրի աստ եւ յերկինս։ 32 Զի նոցա առաջնորդական հանդիսիւքն եւ առաքինասէր վարուք հաճոյասցուք Աստուծոյ. եւ նոքա պատճառք լինին մեզ փրկութեան եւ կենաց միշտ բարեխաւսութեամբն իւրեանց։
    33 Եւ մեք զփառաւորեալսն յԱստուծոյ երանեսցուք. որ վասն սիրոյն Աստուծոյ զանձինս իւրեանց մատնեցին չարչարանաց եւ մահու, եւ առին զպատիւն եւ պարգեւսն անապական յանմահ թագաւորէն։ 34 Այլ զպաշտաւնն եւ զփառաբանութիւնն երկրպագութեամբ Ամենասուրբ Երրորդութեանն մատուսցուք ի յիշատակս կատարման ամենայն սրբոց Աստուծոյ։ 35 Զի այս են կամք ամենեցունց Տեառն եւ ամենայն սրբոց նորա. զի նա է փառաց եւ պատուոյ արժանի յամենայն սրբոց եւ յարարածոց այժմ եւ միշտ եւ յաւիտեանս յաւիտենից. ամէն։
ԺԷ
ԵՐԱՆԵԼՒՈՅՆ ՍՐԲՈՅՆ ԳՐԻԳՈՐԻ ԶԳՈՒՇՈՒԹԻՒՆ ԶԳԱՍՏՈՒԹԵԱՆ ՇԱՀԱՒՈՐ ՊԱՏՐԱՍՏՈՒԹԵԱՆ ԸՆԴ ՄՏԵՐԻՄՍՆ ԵՒ ԸՆԴ ԴԺՆԴԱԿԱՆ ՊԱՏԻՒ ԵՒ ՊԱՏԻԺՍ 
    1 Գրել ձեզ եւ ուսուցանել կամիմ, եղբարք իմ եւ որդիք, զորս ի Քրիստոս Աւետարանաւն ծնայա։ 2 Զի որք յարգեն զանձինս իւրեանց ի գործս բարութեան եւ յուսումն ճշմարտութեան, ինքեանք իսկ պատրաստին ի վնասակարացն, եւ պէսպէս հնարիւք յառնել զբարիսն խորհին։ 3 Որպէս զի աւրինակ ճշմարտութեան եղիցին յառնել եւ յուսուցանել միշտ, եւ անխիղճ եւ անպատճառ իցեն առ հեռաւորս եւ մերձաւորս ըստ բանին Տեառն. Լուսաւոր եղիցի, ասէ, լոյս ձեր արդարութեան առաջի մարդկան. որպէս զի տեսցեն զգործս ձեր բարիս, եւ փառաւորեսցեն զՀայրն ձեր երկնաւորբ։ 4 Եւ դարձեալ երանէ զծառայսն, յորոց անունն աւրհնի եւ փառաւորի. եւ վայ եւ եղուկ զայնոսիկ վարկանի, յորոց անուն Տեառն հայհոյեսցի։
    5 Զի որք լինին քարոզք ճշմարտութեանն, ճշմարտութիւնն ինքնին յարգէ զնոսա անմոլար գիտութեամբն։ 6 Եւ Աստուած փառաւորէ զնոսա, յորժամ տեսանի նոցա բարեպաշտութեան ջանքն. զի զոր նոքայն տնկեն եւ սնուցանեն, Աստուած աճեցուցանէ եւ հաստատէ աւետեաւք կենացն ի փառս եւ ի պարծանս նոցա ի տիեզերական ատենին յարութեանն որ ի մեռելոց։ 7 Եւ կարասցեն ասել. ահա մեք եւ մանկունք մեր ճշմարտեալ զոր ետուր մեզ, Աստուածգ։ 8 Եւ պսակեալ առաքինութեամբքն առնուն զգրաւական խոստացեալ աւետեացն Քրիստոսի։ 9 Զի որ արասցէն, ասէ, եւ ուսուսցէ, նա մեծ կոչեսցի յարքայութեանն երկնիցա։ 10 Զի Սկսաւ, ասէ, Յիսուս առնել եւ ուսուցանել մինչեւ յաւրն` յորում վերացաւ յերկինսբ։
    11 Իսկ որում հաւատացաւ վերակացութիւն ժողովրդոց, եւ հեղգասցի ի նոցա խնամս ի հոգեւոր ուսումն եւ ի խրատ, եւ ստունգանիցէ եւ կամ ոչ տայցէ զմարմնաւոր զպէտս կարաւտելոց, այլ ուտէ եւ ըմպէ անզգայաբար, յանկարծակի գայ ի վերայ նորա մահ` յորում աւուր ոչ ունի ակն. եւ հատանող բանն Աստուծոյ սուր` ընդ մէջ կտրեսցէ զնա, յինքն առեալ զշնորհսն` որ յԱստուծոյ է, եւ զվատթարն ընդ անհաւատսն դիցէ ի խաւարն արտաքին եւ ի հուր, ուր լալ աչաց է եւ կրճել ատամանց։ 12 Զի հաւատք ի լսելոյ են, ասէ առաքեալ, եւ լուր ի բանէն Քրիստոսի. զի զիա՞րդ հաւատան զոր ոչն ուսան, եւ կամ զիա՞րդ աղաչեսցեն, զոր ոչ գիտենգ։
    13 Եւ դարձեալ առ մարգարէն Եզեկիէլ ասէ աւրինակաւ առ ամենայն վերակացուս. ասէ. Դէտ կացուցի զքեզ. զգուշասջի՛ր անձինդ եւ ժողովրդեանդ, եւ ասասցես ցանաւրէնն` եթէ մահու մեռցիս։ 14 Եթէ ոչ զղջասցի եւ դարձցի խոստովանութեամբ յապաշխարութիւն, մեռցի զմեղացն զմահ. եւ դու ապրեսցիս, զի զգուշացուցեր յառաջագոյն։ 15 Ապա եթէ զղջասցի եւ դարձցի խոստովանութեամբ յապաշխարութիւն, կելով կեցցէ զարդար կեանսն եւ մի՛ մեռցի զմեղացն զմահ։ 16 Ապա եթէ ոչ զգուշացուցեր նմա, ի մեղս իւր մեռցի ի պատուհաս, եւ զարիւն նորա ի ձեռաց քոց խնդրեցիցդ, ասէ զայս ամենեցունց Տէրն։
    17 Եւ Դանիէլ բանիւք եւ արդեամբք եցոյց զիրաւացի դատաստանն առ ծերսն, որք էին վերակացուք Իսրայէլի` զպատիժս պատուհասիցնե։ 18 Որ եւ ի գբին յառիւծուցն ապրեցաւ` մատնելով ոսոխացն ի մահ, որ անդէն իսկ ի նոսին դառնայր մահն յառիւծուցնզ։ 19 Եւ այնպէս երեւելի եղեւ ճշմարտութիւն արդարոյն եւ ամբարտաւանութիւն զրպարտող չարեացն։ 20 Եւ այսպէս փառաւորէ Աստուած զփառաւորիչս իւր եւ զճշմարիտ վերակացուս։ 21 Որ եւ զերիս մանկունսն արկին ի հնոցն առ ի յայրել վասն առ ի յԱստուած զհաւատսն ամբողջ պահողաց. զի հրաման, ասէ, թագաւորին սաստկանայր, եւ հնոցն բորբոքէր առաւել, եւ հուրն ոչ կարէր մերձենալ առ սուրբսն որք աւրհնէին զՏէր Աստուածէ։ 22 Այլ զչարսն զորս գտանէր, այրէր հուրն. զի այնու ծանուցեալ եղեւ արարիչն արարածոց. եւ թագաւորն խոստովան լինէր Աստուծոյ զմեղսն։
    23 Եւ զԵրեմիաս արկին ի գուբն ի մահ յաղագս յանդիմանելոյ զանիրաւսն եւ ի դարձ ածելոյ, զի ապրեսցին ի բարկութենէն որ գալոցն էր ի վերայ ժողովրդեաննը։ 24 Որ եւ զգրեալ զխրատսն եւ զմարգարէութիւնն այրեցին, եւ ըստ արժանեացն ընկալան զհատուցումն մեղաց իւրեանց, եւ մատնեցան ի սով եւ ի սուր եւ ի գերութիւն։ 25 Եւ մարգարէն փառաւորեալ պատուեցաւ ի թագաւորէն եւ ի մեծամեծացն, եւ վերստին նորոգեաց գրով զմարգարէութիւնն եւ զուղիղ խրատսնթ։ 26 Եւ զի ասաց. Անիծեալ ամենայն, որ գործէ զգործ Տեառն ծուլութեամբժ։
    27 Եւ Տէրն որ յԱւետարանսն առ Պետրոս ասաց. դու ես վէմ, եւ ի վերայ այդր վիմի շինեցից զեկեղեցի իմ. այսինքն զհաւատացեալ ժողովուրդն Աստուծոյ. եւ դրունք դժոխոց զնոսա մի յաղթահարեսցեն, զարձակեալսն յերկրէ սուրբս եւ արդարս ճշմարիտ հաւատով յերկինս. եւ զոր կապիցես յերկրի զանսուրբս եւ զանիրաւս եւ զայլահաւատս, եղիցին կապեալ ի յերկինս ի պատիժս սպառնալեացնա։ 28 Առ Պետրոս բանս ի Տեառնէ առ ամենայն վերակացուս սուրբս ասացաւ, որք զճշմարտութիւնն իրաւ ունին։
    29 Այսպիսի ընտրութիւնք են ի մէջ լաւաց եւ անիրաւաց, որք իւրեանց սրբութեամբն եւ առաքինասէր վարուք եղեն արբանեակք եւ քարոզք բանին ճշմարտութեանն ի զգուշութիւն անձանց եւ ժողովրդոց, արհամարհողաց եւ անհնազանդից, անսրբոց եւ պղծոց եւ որ այլ եւս դժնդակութեան վարք իցեն, յամենայնի խելամտեալք ճանաչելով զերկաքանչիւրոցն զշարժմունս, եւ ընդ սխալեալսն մարտիցէ զինուք ճշմարտութեանն ողոքանաւք կամ սաստիւք. որով կարասցէ շահել զմեղապարտսն։ 30 Եւ զհեծանոցն ի ձեռն ունել. զի հողմոյ Հոգւոյն Սրբոյ շնչելով որոշեսցէ զցորեանն յշտեմարանս սրբոց, եւ զյարդն պատրաստիցէ ի նիւթ հրոյ գեհենին, որպէս ասացաւ. զի ընտրութիւն է ի մէջ բարւոյ եւ չարի։
    31 Իսկ որ ի ճշմարիտ վերակացութենէն աւտար են, բարկութիւնն Աստուծոյ ի վերայ նոցա պատրաստեալ կայ ի Տեառնէ ըստ բանի առաքելոյն. Որք զճշմարտութիւնն անիրաւութեամբ ունին, եւ ոչ ըստ Աւետարանին Քրիստոսիբ։ 32 Զի արժան է առաջնորդաց վերագոյն ըստ արդարութեան աւրինացն եղեալ յամենայն ի հաճոյս Աստուծոյ, եւ զժողովուրդն զգուշացուցանել ճշմարիտ վարդապետութեամբ վասն իւրաքանչիւրոց փրկութեանց. զի մի՛ սպառնացեալ պատուհասն ի վերայ հասանիցէ ի ձեռն հրեշտակի չարի։ 33 Որպէս մարգարէին ցուցաւ սատակել զանիրաւսն եւ ոչ ումեք ողորմել, ծերոյն եւ տղայոյն, կուսին եւ երիտասարդին, եւ քահանայից եւ ժողովրդոց։
    34 Բայց ասէ, որք հեծեն եւ յոգոց հանեն եւ սգան զայլոց անիրաւութիւնս, խնայել հրաման առնու նշանաւն որ ի ճակատն առեալ ի Տեառնէ, զի ապրեսցին ի սատակմանէ անտիգ։ 35 Եւ սկիզբն սատակմանն ի քահանայից անտի առնու, յորոց վերակացութիւն ժողովրդեանն է յԱստուծոյ. որ զշահս մարմնոցն առնուին, եւ հոգեւոր շահիցն անփոյթ առնէին. զի Աստուծոյ դատաստանքն ճշմարիտ են. զի Ամենայն դպիր աշակերտեալ արքայութեանն Աստուծոյ, ասէ Տէրն, նման է առն տանուտեառն, որ հանցէ ի գանձէ իւրմէ զնոր եւ զհինդ։
    36 Տանուտէր անուանեաց զառաջնորդս եկեղեցւոյ` զաշակերտեալս ճշմարտութեան աւանդիցն, եւ գանձք զիմաստս սրտին, որ ի հնոյ եւ ի նորոյ ունի զստոյգ գիտութիւնն, եւ վայելեցուցանէ զմերձաւորս եւ զհեռաւորս բարի խորհրդովք եւ բարի գործովք եւ անարատ սրբութեամբ։ 37 Եւ զչար գործոցն զմթերս արտաքս պեղել, մինչ ոչ մնայցեն նշխարք չար գանձուցն ի բարի ուսմանցն, ընտրելով զլաւն ի վատթարացն։
    38 Ինքեանք, ասէ, աւրինակ լիցին կացիւք գնացիւք, ամենայն առաքինութեան հանդիսիւք. զի աշակերտեալքն յորդորեսցին ի ճշմարիտ վարս, որ փառս է վարդապետաց, գնալ ի ճանապարհս արդարոց, եւ խորհել ի պատուիրանս Տեառն, եւ առաջնորդել լուսաւոր վարդապետութեամբ ի սրբութեան վարս եւ յարդարութիւնսն ամենայն։ 39 Զի զամենայնսն ժառանգորդս արասցեն արքայութեանն Աստուծոյ, գործակից լինել կենարար աւետարանական խրատուն, եւ մի՛ իւիք զանց առնել ի ճշմարիտ աւանդիցն։ 40 Զի եթէ միով իւիք ինչ, ասէ, գթիցես, եղեր ամենայն աւրինացն պարտականա։ 41 Զի ճշմարտեալք հաւատով եւ սրբեալք ի խղճէ չարեաց, միշտ մերձաւորք լիցին մարմնոյ եւ արեանն Տեառն, ի ներքին մարդն բնակել Քրիստոսի, որ լուսաւորէ զսուրբս անարատ եւ ամբիծ երախտեաւք սուրբ սիրոյն, հոգեւոր եւ մտաւոր դարմանաւք յԱմենասուրբ Երրորդութենէն միշտ։
    42 Իսկ յորժամ Քրիստոս յայտնեսցի կեանքն մեր, ասէ առաքեալ, յայնժամ եւ դուք ընդ նմա յայտնեսջիք փառաւքբ։ 43 Որպէս զի եղիցի մեզ ամենեցուն որ զգեցաք զՔրիստոս, ճշմարտեալ հաւատով եւ առաքինասէր վարուք հաճոյացեալք մերձենալ ի լոյսն անմատոյց, եւ պայծառանալ ի փառացն Քրիստոսի յուսոյն մերում ի տիեզերական ատենին յարութեանն, որ ի մեռելոց։ 44 Եւ փառաւորեսցուք, զամենազաւր Տէրութիւնն միշտ ընդ հրեշտակս յաւիտեանս յաւիտենից. ամէն։
ԺԸ
ՆՈՐԻՆ ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ԳՈՎՈՒԹԻՒՆՔ ԱՍՏՈՒԾՈՅ ԵՐԱԽՏԵԱՑՆ ՀԱՆԴԻՍԻՒՔ ՄԱՐՏԻՐՈՍԱՑ ՔԱՋԱՑ ԱՌԱՔԻՆԵԱՑ 
    1 Անբաւ են խնամք Բարերարին եւ անզեղջ պարգեւք Կենարարին, որ հաստատեաց զզաւրս երկնից ի փառս անուան իւրոյ սրբոյ, եւ զմարդիկ յանարգութենէ նմանապէս ի գովեստ փառաց շնորհաց իւրոց. ետ իշխանութիւն ի վերայ ամենայն երեւելի արարածոց, եւ խոստացեալ զանպատում երանութիւնսն։ 2 Զի անձնիշխան կամս ստացան ի Տեառնէ երկնաւոր զաւրքն եւ երկրաւոր որդիք մարդկան. զի հաղորդ լիցին բարերար կամաց Արարչին, խորհել միշտ զբարին եւ առնել ի կամարար մտաց ըստ կամացն Աստուծոյ, զի շահեսցին զաւգտակարն անձանց։
    3 Եւ ետ դաստիարակս երկուս, զաւետիսն եւ զսպառնալիսն։ 4 Եւ վարդապետս յաւրինեաց զհոգեւոր աւրէնսն խրատուն կենաց, որ յիւրմէ կանուխ գիտութենէն ծածկեալ անձնիշխան կամացն բոյսք։ 5 Այլ զի որ ի լաւագոյնսն հնազանդեցաւ մտերիմ հաւանութեամբ Տեառն, փառաւք պսակեսցի։ 6 Իսկ արհամարհողն եւ անհնազանդն եւ ապստամբեալն ի ճշմարտութենէ աւանդիցն` պարտաւորեալ պատուհասեսցի։ 7 Եւ Արարչին բարերար կամք ոչ եթէ հակառակ ինչ էր իւր կանուխ գիտութեանն, այլ հաւան ըստ նախախնամական սիրոյն իւրոյ առ ի հաստատուն կալ ի բարիսն։ 8 Եւ զպատիւ խոստացեալ աւետեացն արդարոցն յուշ առնէ միշտ. այլ եւ զպատիժս արհամարհողացն եւ անհնազանդիցն ի հոգեւոր աւրինացն։ 9 Զի զամենեսեան զգուշացուսցէ ի հնազանդութիւն պատուիրանին, զի մի՛ զրկեսցին ի վարձուցն հատուցման։ 10 Այլ յորդորէ յաւգտակարսն, սակայն ոչ բառնայ զանձնիշխան կամս, թէպէտ եւ յառաջագէտ է։ 11 Որպէս առ մանկունսն Իսահակայ, մինչդեռ յորովայնի մաւրն էին, ընտրութիւնս առնէ. զՅակոբ սիրէ, որ բարի բացայայտի, եւ զԵսաւ ատեայ, որ չար երեւիւրգ։
    12 Եթէ այդպէս է, զիա՞րդ չարն, ասեն, յառաջագայի, եւ ոչ բարին միշտ յառաջագայի։ 13 Եթէ այդպէս էր, բառնայր պատիւ անձնիշխան կամացն, եւ կորնչէր ընդրութիւնք արդարոցն, եւ զրկեալ լինէին քաջքն յաղագս հանդիսի պսակացն եւ փառաւքն։
    14 Զի արքայութիւնն երկնից, ասէ Տէրն, աւար է, եւ բռունք յափշտակեն զնաա։ 15 Զի առաքինասէրք վարուք եւ մեռեալք մեղացն փոխին որպէս ի մեռելոց ի կենդանիս` ի սրբութիւն եւ յարդարութիւն ըստ ճշմարտութեան Աւետարանին։ 16 Զի մեղք` նոցա ոչ տիրեն. զի ոչ են ընդ աւրինաւք, այլ ընդ շնորհաւքբ։ 17 Զի այլ պարգեւք ի Տեառնէ է որ ընդ շնորհաւք են, եւ այլ պատիւ եւ փառք որ առաքինութեամբն եւ քաջութեամբն են շահեալք. եւ այլ է որ ի գիւտից վայելէ` ի խոնարհութենէ պատկառանաց զգաստացեալ, եւ այլ է որ ի հանդէս առաքինութեան մրցին ըստ հարկեաց սխալանաց անձանց։ 18 Զի զամենայն բարութիւնս զերկնաւորսն եւ զերկրաւորս որ փառաւքն եւ պարծանաւքն է` վայելեսցեն ի բարի տուողէն։
    19 Սոյնպէս է իմանալ վասն հրեշտակաց եւ դիւաց, արդարոց եւ մեղաւորաց. զի նախ ընտրութիւն լինի ի մէջ քաջացն եւ վատացն, եւ ապա ըստ իւրաքանչիւր արժանաւորութեան զհատուցումնն առնէ ըստ արդար դատաւորութեանն։ 20 Զի քաջացն որպէս պարտս տայ զպատիւն, եւ վատացն որպէս ողորմութեամբ` որպէս շնորհս եւ պարգեւս ինչ։ 21 Զի զաւրէնսն իբրեւ զբովս եդ ի փորձգ, եւ նովաւ առնէ զընտրութիւն ի վեր եւ ի խոնարհ, եւ ըստ արժանեաց տայ զպատիժս եւ զպատիւ արդարոց եւ մեղաւորաց։ 22 Զի հոգեւոր աւրէնքն կենդանարար են. զարդարասէրսն առաւելուն ի բարի գործս, եւ զպղերգսն զարթուցանեն յառաքինութիւն սպառնալեաւք պատուհասիցն, եւ փառացն ցանկացող առնէ։ 23 Ուստի հանդէսք լաւութեան կենացն նորոգին, եւ պսակեալ քաջութեամբ ըստ յաջողելոյն Աստուծոյ յաւետիս արդարոցն մտանիցեն։
    24 Արդարքն են որ զարժանն եւ զիրաւն առնեն, եւ ժառանգաւոր լինին վերին կոչմանն` որ ի կեանսն տանի. զի ըստ միոյ միոյ առաքինութեան` եւ պսակքն փառաց եւ գովութեան յաւրինին ի Տեառնէ։ 25 Զի բազմապատիկ են տանջանք ճգնաւորացն, որ զբազմաշահ աւգուտսն ժողովեն ի խրատուէ կենարար աւրինացն Քրիստոսի. զի ամենայն ճշմարտութեամբ եղիցին որդիք լուսոյ Հաւրն երկնաւորի, եւ ժառանգակից Քրիստոսի։ 26 Որ իւր մտերիմ վաստակաւքն էառ զմեծութիւն անբաւ բարութեանցն, եւ պատուոյն եւ փառացն եւ արքայութեանն երկնից ժառանգաւոր։ 27 Զի եկամուտ եղեւ անհնազանդութիւն, ի կամաց եւ ոչ ի հարկէ, հանդերձ ամենայն դժնդակութեամբք. եւ փշալից արար զամենայն անդս մտաց եւ անդամոցն` զմտաւորս եւ զբանաւորս բուսովք չարութեանն եւ սնոտի խաբէութեամբ բանսարկուին։ 28 Վասն այնորիկ ի մշակութեան կացոյց զորդիսն ստուգութեան. զի բազում ճգնաւորական հանդիսիւք քաղիցեն զորոմն չարութեանն ի մտաց եւ ի մարմնոյ զբոյսս վնասակարս, զխաբէութիւն, զստութիւն, զհպարտութիւն, զագահութիւն եւ զամենայն չար ցանկութիւնս հանդերձ ամենայն վնասակարաւք երեւելեաւք եւ աներեւութիւք առ չարն հակամիտութիւն։
    29 Այլ մարտ պատերազմի քաջացն ոչ միադիմի, այլ բազմադիմի է։ 30 Նախ զի մի՛ հաղորդեսցի բանից խաբէիցն` ողոքանաց եւ պատրանաց, որ զմիտսն եւ զանդամսն շարժէ ի վնասակար եւ յաղտեղի ցանկութիւնս։ 31 Երկրորդ` զի մի՛ անկցի ի բուռն ամբարտաւանութեան, հպարտութեան եւ սնափառութեան. որ փակէ զմարմին եւ զհոգին ներքոյ կորստեան անհնարին չարեաւք։ 32 Երրորդ` զխաբէութեանն եւ զստութեանն եւ զայլանդակութեան շարժմունս շիջուցանիցէ. ընդ նմին եւ զբարկութիւն եւ զանզգամութիւն եւ զստահակութիւն սանձեսցէ խոնարհ սրտիւ։ 33 Չորրորդ` որ զտեսիլ շռայլութեան եւ որկորստութեան զհետ շրջի շեղջակուտեալս ցանկութեան գիջութեան, աստուածային ցանկութեամբն եւ պարկեշտութեամբ ազատանայ. ընդ նմին եւ զամենայն ցոփութիւնս եւ զգոռոզութիւնս յանձանց թաւթափել, եւ զամենայն անաւգուտս որ ալէկոծեն զմիտս եւ զզգայութիւնս` յանձանց ի բաց ընկենուլ բարի յուսովն։ 34 Հինգերորդ` որ ոչ վրիպէ եւ ոչ մոլորի եւ ոչ գայթակղի յերախտաւոր բարերար տեսչութենէն. որ հեռացուցանէ յերանութենէն, եւ ի մթագին ափշութիւն ընկենու, ստերիւրեալ ի ճանապարհացն արդարութեան` որ տանի յաւթեւանս հանգստեան։ 35 Վեցերորդն` երդմնահարութեան եւ յափշտակութեան եւ զրկանաց. որ արկանէ յամաւթ եւ ի տոյժս եւ ի տուգանս սպառնալեաւք. եւ առանց պատասխանւոյ է դատն եթէ ոչ զգաստասցի ի սոցանէ։ 36 Եաւթներորդ` որ զսրտմտութիւն բարկութեամբ շարժէ եւ խռովեալ պղտորէ զմերձաւորս, որ ի փորձանս խորհրդոց եւ բանից եւ գործոց. եթէ ոչ յաղթահարեսցի հեզութեամբն, արկանէ ի պատիժս յաւիտենից պատժոցն։ 37 Ութերորդ` ոխութիւն եւ նախանձ եւ ատելութիւն. որ թէ ոչ ազատեսցի յայսոցիկ չարեաց, մահ անձին եւ այլոց ստանայ. զի քինայ եւ զչարի ի խորհուրդս ղեղաւորս, եւ զթոյնս դառնութեան հեղու զորս ատեն։ 38 Իններորդ` որ զանհաւանութեան եւ զծուլութեան արմատս խլէ, որ մթերք են ամենայն չարեաց եւ պատճառք անզեղջ կորստեան եւ դրունք մահու հոգւոյ եւ մարմնոյ։ 39 Տասներորդ` որ անխտիր է յամբարշտութիւն եւ ի գարշելի ախտս եւ յամենայն անաւրէնութիւնս. որ եթէ ոչ զգաստասնի յահ եւ յերկիւղ Տեառն զղջմամբ, կորիցէ զյաւիտենական զկորուստն։
    40 Այս են բոյսք չարութեան, զոր ժիր մշակքն քաղահան առնեն, եւ զբարի բոյսսն սնուցանեն ոռոգմամբ շնորհալից արտասուաւք եւ առաքինասէր վարուք։ 41 Եւ յայսոսիկ է մարտն եւ յաղթութիւն քաջացն եւ առաքինեացն, որ վկայք են ճշմարտութեանն, եւ կենդանի մարտիրոսք սիրեցեալք ի Տեառնէ։ 42 Զի սպանին զթշնամիս արդարութեան, եւ զնորոգումն կենացն, որ ի Քրիստոս եղեն` կեցին, եւ յոյս նոցա հաստատեալ կայ ընդ Քրիստոսի։ 43 Ճշմարտեալ հաւատովք եւ հանդիսիւք առաքինութեամբն ի լաւագոյնսն միշտ կալ զաւրութեամբ Հաւրն ամենակալի եւ աւգնութեամբ Որդւոյն բարերարի եւ շնորհաւք Ամենասուրբ Հոգւոյն, միոյ Աստուածութեանն որ ապաւէն է յուսացելոց իւրոց։
    44 Առաջին եւ նախ քան զամենեսին ճշմարիտ հաւատոցն հաստատութիւն որ ի Հայր եւ յՈրդի եւ ի Հոգին Սուրբ` սիրով եւ յուսով։ 45 Զի այսու վկայեցան առաջին սուրբքն. իմացան եւ ծանեան զառ ի նմանէ յաւրինուածս ամենայն արարածոց, եւ զնախախնամութիւն սուրբ սիրոյն եւ զվստահութիւն յուսոյն որ առ Աստուած, որ ոչ երեւի։
    46 Երկրորդ` լինել ճշմարիտ բանին քարոզութիւն առ գիւտս կորուսելոցն եւ առ պահպանութիւն գտելոցն։ 47 Որով կարգին ընդ սուրբ հրեշտակս` որ առաքին ի սպասաւորութիւն որ ժառանգելոց են զփրկութիւն եւ զերանութիւն ի յոյս կենացն յաւիտենից։
    48 Երրորդ` որ յստակ խորհրդովք աղբիւրանան ի բարեգործութիւնս` յորդորումն առ երախտիս ամենայն հեռաւորաց եւ մերձաւորաց. ոռոգել զանդս մտաց եւ մարմնոց հոգեւոր շահիւք եւ մարմնաւոր պիտոյիւք. եւ այնպէս բազմացուցանել զպտուղս արդարութեան արմտեացն ի վայելումն անմահ կենացն։
    49 Չորրորդ` որ զհաւանութեան եւ զհնազանդութեան եւ զմիաբանութեան զհանգամանս ունի յաւդիւ Հոգւոյն Սրբոյ, ի միասին ժողովելով ի խաղաղութիւն եւ ի փառաբանութիւն Աստուծոյ, եւ զմիմեանս աւգտեցուցանել աննախանձ աւգնականութեամբ, եւ յերանելի կեանսն յուղարկել։
    50 Հինգերորդ` որ անարատ եւ ամբիծ յորդեռանդ հոգեւոր սիրովն խնամէ զամենեսեան ըստ իւրաքանչիւր պիտոյից։ 51 Ձեռնտու լինել զրկելոց եւ վշտացելոց, եւ եթէ այլ ինչ աղէտք իցեն որ պէտս ունին աւգնականութեան հոգւոյ եւ կամ մարմնոյ. եւ այսպիսի երախտեաւք մտեալ ի ժառանգութիւն կենացն Քրիստոսի։
    52 Վեցերորդ` որ լինին մատակարարք ճշմարտութեան աւանդիցն` որ հաւատացաւ նոցա յԱստուծոյ` հոգեկանաց եւ մարմնականաց. տալ ի ժամու զհոգեւորական զաւգուտս եւ զմարմնական զպէտս, եւ առնուլ զառհաւատչեայ երանութեանցն զպարգեւս յարքայութեանն արդարոց։
    53 Եաւթներորդ` սրբութիւն եւ զգուշութիւն եւ պահպանութիւն ամենայն առաքինութեանցն. արթուն եւ զուարթուն կալ յամենայն գաղտաձիգ նետս չարին, որով սպան զանմեղս ի մեղս։ 54 Զի յամենայնի ամրացեալք եւ յաղթեալք նորա խորամանկութեանն` առցուք զպսակն անեղծութեան։
    55 Ութերորդ` լինել խոնարհ սրտիւ եւ հեզ բարուք եւ խաղաղարար առ ամենեսին` առ հեռաւորս եւ մերձաւորս, նմանել Քրիստոսի հեզոյն եւ խոնարհին եւ խաղաղարարին. զի հայեցեալք յառաջնորդն հաւատոցա` զհետ երթիցուք, եւ գտցուք զանտի զհանգիստն ի խոնարհ եւ ի հեզ եւ ի խաղաղարար սիրոյն։
    56 Իններորդ` որ պարկեշտութեամբ եւ համեստութեամբ բարեմտեալ ըստ ամենայնի առաջնորդական խրատուն փրկութեան եւ կենդանարար, հասանել ի դուռն կենաց եւ մտանել ի յարկսն յաւիտենից ի հանգիստն, որ պատրաստեալ է ի փրկչէն մերմէ ըստ իւրաքանչիւր վարուց։
    57 Տասներորդ` Քրիստոսի փրկական պատարագին լինել խորհրդածու եւ խորհրդակից ըստ արժանաւորութեան մաքրման հաղորդելով. աղաւթանուէր պաղատանաւք եւ շնորհալից արտասուաւք եւ ջերմեռանդ հոգւով եռացմամբ սուրբ սիրոյն առլցեալ ի Քրիստոս, ընդ երկնայինսն մերձենալ առ Աստուած եւ անտի լուսաւորել զհոգի եւ զմարմին, եւ բուռն հարկանել զկենացն յաւիտենից։ 58 Եւ զերկնայինսն միշտ խոկասցի, եւ զերկրաւորս արհամարհեսցէ, խորհրդակից եւ գործակից ունելով միշտ զամենազաւր տէրութիւնն. եւ մտերիմ կամաւք զանձն անշարժ ունել ի ճշմարիտ վարս եւ յուղիղ հաւատս. երախտաւոր սուրբ սիրովն յառաջանալ ի բարիսն, եւ զայլս յորդորել ի խոստացեալ բարիսն եւ ի կեանսն։
    59 Այս են քաջացն եւ առաքինեացն հանդէսք, որ ի վերին կայանսն տանի. եւ լսեն յամենեցունց Տեառնէն, ով ծառայք բարեգործք եւ հաւատարիմք, որով ի սակաւուդ հաւատարիմ եղեայք յերկրի աստ, ի վերայ բազմաց կացուցից զձեզ ի մշտնջենաւոր կեանսն. եկայք մտէք յուրախութիւն Տեառն ձերոյ յանվախճան երանութիւնսն` որ պատրաստեցաւ ձեզբ։
    60 Այսպիսի խրատու լինել աշակերտ եւ խորհրդակից, եւ մերկանալ զզբաւսանս աշխարհիս եւ զհոգս սնոտիս, եւ զգենուլ զհոգեւոր ազատութեանն լուսաւոր զգեստն` որ յառաքինութենէ կազմի անհամեմատ լուսովն։ 61 Եւ հանապազաւր քննող լինել խորհրդոց եւ բանից եւ գործոց. եթէ ստունգանեալ իցէ, ուղղեսցի լաւագոյն խրատու աստուածային գրոց ի ձեռն զղջման. Զի զոր ինչ ասէք ի սիրտս ձեր, յանկողինս ձեր զղջացարուք. եւ մատուցէք պատարագս արդարութեան եւ յուսացարուք ի Տէրա որ արդարացուցանէ։ 62 Զի փառաւորք են ի վարդապետաց որք առնեն զայս եւ ուսուցանեն ի նոյն ինքն ի Հայր եւ յՈրդի եւ ի Հոգին Սուրբ, Որում փառք այժմ եւ յաւիտեանս. ամէն։
ԺԹ
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ՀԱՅՈՑ ԼՈՒՍԱՒՈՐՉԻ ՅՈՐԴՈՐՈՒՄՆ ԱՊԱՇԽԱՐՈՒԹԵԱՆ ԽՈՍՏՈՎԱՆԵԱԼ
    1 Մեծ են յարգանք հրամանաց Տեառն եւ անբաւ շնորհք բարերարին Աստուծոյ. զի զորս յառաջն ճանաչէր, զնոսին եւ կոչեաց ի յոյս կենացն անվախճանից, եւ արդարացոյց եւ փառաւորս արարբ։ 2 Որ հաւատով եւ երկիւղիւ պահեցին զպատուիրանս նորա, եւ հնազանդեցան ընդ ամենախնամ սուրբ սիրոյ նորա, եւ ընկալան զբանն կենաց յանձինս իւրեանց, եւ եղեն պտղաբերք եւ աճեցունք առաքինութեան վաստակովքն, որոց վարձքն կան եւ մնան ի հանդերձեալ կեանսն։ 3 Իսկ ծուլիցն եւ անհնազանդիցն որք արհամարհեցին զբանն ճշմարտութեան, եւ խափանեցին զպտուղս արդարութեան, եւ ընկալեալ զչարաչար սերմանս ի թշնամւոյն` եւ եղեն մեղաւորք ճշմարտութեանն աւանդից եւ խնամակալ սիրոյն` մոլորեալք յուղիղ ճանապարհացն, որոց կատարածն ի կորստեան վիհս ընկենու։
    4 Սակայն բարերարին Աստուծոյ բարերար խնամքն ոչ անտես առնէ որք դառնան առ Նա. բանայ զդրունս ողորմութեան շնորհացն, եւ ընդունի գթութեամբ երախտաւոր սուրբ սիրովն, եւ յանձանձէ զապաւինեալսն ի նորա գթութիւնսն։ 5 Եւ ի ձեռն ճշմարիտ խոստովանութեան, եւ խոնարհեալ եւ բեկեալ սրտին ի զղջումն սգաւորի` գթայ ի նա եւ ողորմի եւ այցելու լինի Փրկիչն։ 6 Զի զծածկեալ մաղձն դառնութեան ի բաց փսխեաց. եւ եցոյց` եթէ զմեղս ատեցի եւ անարգեցի, եւ զաւրէնս քո սիրեցիգ` զառողջութեան եւ զսրբութեան եւ զարդարութեան։ 7 Եւ ըստ ունակութեան ցաւոցն ի մարդասէր բժշկէն զառողջութեան դեղս ընկալցի` զարդարութեանն վարս, որ ընդդէմ մեղացն եւ դժնդակ ցաւոցն զոր ունէր. զի այլ մի՛ եւս անկանիցի ի նոյն, եւ այլ ոչ եւս գտցէ զմարդասէր բժիշկն։
    8 Զի կոչէ բանն Տեառն զծանրաբեռնեալսն խոստովանութեամբ յապաշխարութիւն. զխաւարեալսն մեղաւք ի լոյս արդարութեան. զմոլորեալսն ի գիտութիւն ճշմարտութեան, եւ զվրիպեալսն ի ճանապարհացն արդարութեան ածել յուղղութիւն. եւ զմահաբեր վարս ի կեանս վերստին նորոգել խոստովանութեամբ, լուծանել զամենայն խարդախութիւնս սատանայի։ 9 Զի զամենայն մարդ կամի զի կեցցեն, ասէ առաքեալ, եւ ի գիտութիւն ճշմարտութեան հասանել ամենագիւտ սիրոյն տեսչութեամբքդ։
    10 Զի խոստովանութիւն, ասէ մարգարէն, մեծվայելչութիւն է առաջի Աստուծոյ եւ քահանայից նորա. զի Ասացից, եթէ պատմեցից յինէն զմեղս իմ, եւ դու թողցես զամենայն ամբարշտութիւնս մեղաց իմոցե։ 11 Զի զվէրսն բանայ եւ զցաւսն յայտնէ, եւ զդեղ բժշկութեանն ի վերայ ածէ զղջմամբ զապաշխարութիւնն եռանդմամբ հոգւոյն ի հանապազորդ արտասուալից աղաւթսն անդադար ի տուէ եւ ի գիշերի. եւ ողորմ կերպարանս ստանալ ճնշելով զմարմինն պահովք, զի զԱստուած խոնարհեցուսցէ ի գութ բազմախնամ շնորհաւք առ ի թողութիւն մեղաց։ 12 Զի ապաշխարութիւն ոչ միով իւիք կարգի, այլ բազում իրաւք շինի. եւ ի մի հասակ արդարութեան կանգնի անկեալն եւ աւարեալն։
    13 Զի նախ առաջին` զղջանալ եւ խոստովան լինել զյանցանս, եւ արտասուաց ընդունարան առնել զանձն յապաշխարութեան ժամանակս անդադար աղաւթիւք եւ տքնութեամբ եւ միշտ պահովք, եւ մեծաւ ապաշաւանաւք սգալ զյանցանս գործեցեալս հանապազ։ 14 Երկրորդ` զի ատեսցէ զմեղս եւ զգործակիցսն մեղաց ըստ ամենայն վնասուցն. եւ կշտամբել զմիտս եւ զզգայութիւնս որք ի չարն հակամիտեցին, եւ ոչ պահեցին զհոգեւոր աւրէնսն` որ նոցա աւանդեցաւ յարարչէն։ 15 Երրորդ` սիրել զարդարս եւ զառաքինիս, եւ գործակիցս իւր արասցէ զնոսա աղաւթիւք առ Աստուած, եւ յամենայն գործս բարութեան յորդորիչս ի ճշմարտութեան աւանդս կարգաց։ 16 Չորրորդ` զի ի յանցաւորաց անտի խորշեսցէ մտաւք եւ բանիւ եւ ամաւթով եւ տեսութեամբ պատկառ. լաւ համարել զնեղութիւն կրել ընդ արդարս, քան զհանգիստն ընդ անիրաւս։ 17 Հինգերորդ` յահ եւ յերկիւղ Տեառն կրթել, եւ չթողուլ ի մտաց զաւր վախճանին, այլ եւ զպատիժս մեղաւորաց. եւ մեռուցանել զանդամսն կարեաւքն եւ ցանկութեամբքն։ 18 Վեցերորդ` ի տուէ եւ ի գիշերի հսկել վասն փրկութեան անձին եթէ ո՛րպէս կարասցէ լուծանել զմեղս, եւ ապրել ի բարկութենէն որ գալոցն է ի վերայ անապաշխարիցն։ 19 Եաւթներորդ` զի մի՛ մոռասցի զբեկումն անձին իւրոյ եւ պղերգասցի ի բարեպաշտութեան ճգանցն եւ դարձցի ի նոյն վնաս, եւ վերստին ոչ կարասցէ բժշկել։ 20 Ութերորդ` զի առողջացեալ զգաստացեալ սրբեալ, իմասցի զներքին մարդն եւ զարտաքին եւ զյիշատակս խոստացեալ աւետեացն ստոյգ ապաշխարողացն։ 21 Իններորդ` զամենայն հրամայեալսն արարեալ ըստ հոգեւոր աւրինացն եւ Աւետարանին Քրիստոսի, եւ ակն ունել վերստին նորոգման ի ձեռն քաւութեան պատարագին։ 22 Տասներորդ` առաւելեալ յամենայն բարեգործութիւնս երեւելեաւք եւ աներեւութիւք, եւ զսպիս մեղացն ջնջել զհոգւոյ եւ զմարմնոյ, եւ յաղթող երեւել ի հանդիսի ապաշխարութեանն` կարասցէ համարձակել ի մեղսաքաւիչ խորհուրդն կենդանարար, եւ լինել հաղորդակիցս եւ մարմնակիցս եւ կցորդս անճառելեացն։ 23 Եւ յայսմհետէ զվերինն խորհել, ուր Քրիստոս նստի եւ սուրբք ընդ նմա առհաւատչեայ երանութեանն։
    24 Եւ ստոյգ խոստովանողք եւ ապաշխարողք ազատեալք փրկաւէտ մարմնով եւ արեամբն Քրիստոսի. զի նա է յոյս մեր եւ առիթ քաւութեան, եւ Նովաւ լինի ազատութիւն եւ մուտ յուրախութիւն եւ ի ժառանգութիւն արդարոցն երախտեաւք Քրիստոսի սուրբ սիրոյն, որ արդարացուցանէ զմեղաւորս` որ ապաշխարեսցեն։ 25 Զի որպէս սուր որ հատանէ զմարմինն եւ վտանգէ զանձն, եւ կարաւտանայ բժշկի, որ զիջուցանէ զվտանգսն դեղովք ոմամբք յառողջութիւն, այսպէս դեղովք ապաշխարութեան զհարուածս ցանկութեան եւ զաղտեղի յիշատակս ջերմեռանդ արտասուաւք լուանալ զվէրսն եւ բժշկել անարատ սրբութեամբ։ 26 Զի արտասուաց դրունք են վիշտք նեղութեանց եւ ախտից ինչ ցաւք, վնասուց կսկիծք, հոգւոց տագնապք, վրէպք աւգտից, պատահարք թշուառութեանց, վտանգք ի բռնաւորաց, տնանկութիւն յանկարծահաս, կորուստ սիրելեաց, ցաւք պէսպէս դժնդակաց անըմբերելի, եւ որ այլ ինչ սոցին նմանեալ։ 27 Իսկ հոգւոյն շարժմունք յայսոյն չարութենէ յափշտակեալ յանխտիր ցանկութիւնս` վշտացուցանէ զմիտս ի դժնդակ խորհուրդս ապախտաւորս, որ ոչ ունի զկայանս արդարութեան։
    28 Վասն այսորիկ պիտոյ է պաղատանս արտասուալից առ Փրկիչն, զի զերծուսցէ յայնքան վնասուց։ 29 Եւ իմանալեաւք ընդ վրէժխնդրութիւն նոցա նայել, եւ ի վայր կործանել զինուք առաքինութեան զնոսա, եւ զաւրավիգ ունել զապաւէն կենացն մերոց զՔրիստոս Յիսուս. եւ աստէն զայցելութիւնն առնուլ բարեացն ցանկութեամբք, գութ առ ընտանիս հաւատոց, անձուկ հեռաւորաց սիրողաց Աստուծոյ, ծարաւ մտերմութեան գիւտից հոգեւորաց, փափաքումն առ սուրբս, քարոզ խաղաղութեան, խոկումն խոնարհութեան, քաղցրալից բարբառք խրատուց` որ զկարծրացեալ միտս շարժէ ի յորդորումն առաքինութեան։ 30 Զամենեսեան աւգտեցուցանել առ խնամս սիրոյ փրկութեան, եւ առ աւգուտս ի լրումն հոգեւորացն, եւ ի շահս բարեաց վայելից, եւ ի համբերութիւն ի նեղութեան` վայելել ի պարգեւս շնորհաց, որ տայ ի յստակ աղբերէն կենաց։ 31 Վասն որոյ աղաւթք եւ խնդրուածք մտերմութեամբ ի բոլոր սրտէ` տանի ի նաւահանգիստն շնորհաւք։
    32 Եւ ճնշեալ զմիտսն ի զղջումն արտասուաց յիշատակս աւետեաց խնամալից պաղատանաւք եռանդնասէր խանդաղատանաւք հեղուլ զարտասուս շնորհալիցս առ ի մաքրութիւն մտաց եւ մարմնոց, որ զանմաքրութիւն ստացեալ ունէին զչար եւ զաղտեղի ցանկութիւնս։ 33 Զի արտասուք զմեղացն հարուածոց դառնութիւն սրբեն եւ ողջացուցանեն, եւ զխոտանն ի բաց ընկենուն ի մտաց եւ ի զգայութեանց. եւ լինի ընդ հովանեաւ նախախնամական սիրոյ Փրկչին, եւ առնու յուսով զմխիթարութիւն։ 34 Արտասուք շարժեն զմիտսն առ Աստուած, եւ զարթուցանեն յափշութենէ մեղացն որպէս ի քնոյ, եւ վառեն ի զգուշութիւն զգաստութեան շահաւորն աւգտից սիրով։ 35 Արտասուք արբուցանեն զհոգեւոր ըմպելին ի խնամս սուրբ սիրոյն ի գութ յիշատակաց բարերարին տեսչութեան քաղցր կամացն ի շնորհալից աղբերէն բղխեալ յազատութիւն եւ ի ժառանգութիւն կենդանարար յուսոյն յաւիտենից։
    36 Այսչափ շահք աւգտից ի զղջմանէ արտասուաց. որ շարժեն զբարս հոսանուտս ի գիւտս փրկութեան եւ ի պահպանութիւն Աստուծոյ կամացն, եւ զմիտս ամփոփեն ի հաճոյս Աստուծոյ։ 37 Եւ որքան ի յայսցանէ շահք բարեաց, այնքան առաւել վնասք ի ծուլութենէ եւ յարհամարհանաց զարտաւսր` որ ի խորութենէ սրտի յառաջագայի, եւ ի պղերգութենէ արգելեալ` դժնդակացն լինի մուտք ի չարին ազդմանէ. եւ շարժեն զմիտս եւ զանդամս ի յանխտիր չարիս. եւ ելք զղջման եւ արտասուաց ի ծուլութենէ եւ ի խստացեալ ամբարտաւան սրտէ, որ քամահէ զզեղջ շնորհացն եւ ոչ հոգայ վասն այնր որ զրկեցաւն։ 38 Եւ ընդունի փոխանակ բարեացն զչար զարհամարհութիւն, զամբարտաւանութիւն, զապիրատութիւն, զյամառութիւն, զամբարշտութիւն, զսնափառութիւն, զագահութիւն, զորկորստութիւն, զցանկութիւն, եւ որ այլ եւս են մուտք չարին։ 39 Եւ որ յայսոսիկ ըմբռնեալ է, դժուարաւ բժշկելի է։
    40 Բայց ոչ անյոյս առնէ մարդասիրութեան բանն որ զղջանան եւ գան ի հնազանդութիւն ահիւն Աստուծոյ, եւ ընդդէմ չափեն մեղացն զուղղութիւնն, անիրաւութեանն զիրաւունս, անսրբութեանն զսրբութիւն, ամբարտաւանութեանն զխոնարհութիւնն, բարկութեանն զհեզութիւն, որովայնամոլութեանն զպարկեշտութիւն, հեղգութեանն զպնդութիւն, ստութեանն զճշմարտութիւն միշտ. անհնազանդութեանն զհնազանդութիւն, ագահութեանն զչափաւորութիւն, կեղծաւորութեանն զպարզամտութիւն, երդմնահարութեանն զչերդնուլն, մախանացն զբարերարութիւն, ոխութեանն զանոխակալութիւն, խստութեանն զքաղցրութիւն, ատելութեանն զսուրբ սէրն միշտ. անզղջութեանն զզղջումն արտասուաց, անխոստովանութեանն անխղճի զխոստովանութիւն խղճի մեղացն, անյուսութեանն զյոյսն ուղիղ, թերահաւատութեանն զուղեղ հաւատս յանձին հաստատել եւ այլոց քարոզել զճշմարտութիւնն։
    41 Այս է ստոյգ աւանդիցն դէմք ապաշխարութեան. ամենայն որ ինչ հակառակ է մեղացն` առնել զարդարութիւնսն ամենայն որ երեւին եւ որ ոչն երեւին ի խորհուրդս մտերիմս եւ ի յիշատակս աւետեացն ստոյգ ապաշխարողացն, եւ դարձեալ ի սպառնալեաց անապաշխարողացն յամենեցունց Տեառնէն։ 42 Յայսոսիկ զգուշանալ եւ ի պատրաստի ունել զհաճոյսն Աստուծոյ ահիւն Տեառն, յիշատակաւք անվրէպ գիտութեանն Աստուծոյ համարս առնելոյ արդար դատաւորին յաւուրն դատաստանի, յորում ոչ ինչ ծածկի ի խորհրդոց եւ ի բանից եւ ի գործոց։
    43 Զի ընտրութիւնք են առաքինեաց եւ պղերգացն, հաւատացելոց եւ անհաւատից եւ ըստ արժանեացն հատուցմունք։ 44 Պատիւք եւ մեծարանք եւ երանութիւնք յաղթողացն են` որք մարտեան ընդդէմ մեղացն եւ հակառակորդին, եւ յաղթեցին եւ պսակեալ փառաւորին. եւ դարձեալ որք ստոյգ ապաշխարեցին զվնասս իւրեանց։ 45 Իսկ ահաւոր սպառնալիք տանջանացն պաշարէ զանիրաւսն եւ զամբարիշտսն ի տոչորումն պատժոց, որ ոչ անկան յապաշխարութիւն։ 46 Եւ զխոնարհեալսն եւ զնուաճեալսն ընդ կարգաց ապաշխարութեանն ընդունի յաւթեւանս կենացն ըստ արժանաւորութեան մաքրմանն ըստ բազում ողորմութեանն իւրոյ։ 47 Զի նեղեալն եւ վտանգեալն արտասուաւք եւ բարի շարժմամբք յողորմութիւն դարձուցանեն յաղագս սխալանաց ինչ այսպէս զմարդասէր Տէրն։
    48 Եւ որպէս տղայքն որ ոչ գիտեն բառիւք զպէտս ի մարցն խնամոցն առնուլ, այլ արտասուաւք զպիտոյսն խնդրեն եւ առնուն ի խնամոց սիրոյն, զի ոչ դադարեն ի լալոյ մինչեւ ամենայն խնամք ի մարցն կատարի` ապա դադարէ եւ զուարճանայ եւ հանգչի, այսպէս պարտ է մեզ լինել առ բարեգութ Տէրն, որ խնամէ զմեզ յաներեւոյթս արարչական սիրովն. որ նստի յանարուեստ աթոռս, եւ բարերարութեամբն իւրով խնամէ զարարածս. որ ի ձեռն նախահարցն ծանոյց զաստուածգիտութիւն, եւ ի ձեռն մարգարէից եցոյց զապաշխարութեան հանգամանս` որք դառնան։ 49 Իսկ ի գալստեանն իւրում եբաց զդուռն ողորմութեան եւ ասէ. ոչ եկի կոչել զարդարս, այլ զմեղաւորս յապաշխարութիւն խոստովանութեամբ արարչական խնամակալ սիրովն։ 50 Զի փութացեալք ի կոչումն աւետեացն` առցուք զպարգեւս ի շնորհողէն ապաշխարութեամբն զքաւութիւն. որ յաներեւոյթսն զհոգիսն բժշկէ, եւ յերեւելիս զզգայարանս։
    51 Զի նախ յաւազանէն է թողութիւն հաւատացելոց յԱմենասուրբ Երրորդութիւնն ճշմարիտ խոստովանութեամբ։ 52 Զի ասէ ցաշակերտսն. երթեալ մկրտեցէք, ասէ, զհաւատացեալս յանուն Հաւր եւ Որդւոյ եւ Հոգւոյն Սրբոյ. եւ ուսուցէք պահել զամենայն պատուիրեալսն ի Քրիստոսէա։ 53 Զի որք ի Քրիստոս մկրտեցան, զՔրիստոս զգեցան, եւ եղեն որդիք լուսոյ եւ ժառանգք արքայութեանն վերստին ծննդեամբբ։ 54 Զի շնորհաւք լինին որդիք տուընջեան, ի գիշերային ծննդենէն ազատեալք յիշխանութենէ խաւարի, եւ լուսաւոր վարուք կեալ յերկրիս աւգնականութեամբ Բարերարին։ 55 Եւ ըստ արուեստից նորին շնորհաց զհեռաւորս մերձաւորս առնելով եւ զաւտարացեալսն ընտանեցուցանել ճշմարտեալ հաւատով եւ անբիծ սիրով։ 56 Եւ զըմբռնեալսն ի սատանայէ ի մեղս եւ վասն մեղացն ի մահ` արդարացուցանէ եւ կենագործէ եւ հրաւիրէ յիւր արքայութիւնն եւ ի փառսն զոր պատրաստեաց սիրողաց։
    57 Դարձեալ եւ յաղագս մեղուցելոց եւ զպարգեւս ապաշխարութեանն եցոյց եւ յայտնի արար առաջնովքն։ 58 Որպէս զԴաւթայ լսեմք մեղուցեալ, եւ խոստովանեալ դարձեալ եւ ապաշխարեալ. որ լայր զամենայն գիշերն եւ զըմպելին արտասուաւք խառնէր վասն բարկութեանն Տեառն. յորոյ աչացն վտակք արտասուաց հոսէին առ ի չպահելն զպատուիրանն Տեառն. որ զցանկացող աչսն մաշէր յարտասուս եւ սրբէր ի մեղաց։ 59 Եւ զՊետրոս ի նորոյս է իմանալ, որ ուրացաւ եւ ոչ յիշեաց զյառաջագոյն ասելն Տեառն. մինչեւ հայելովն յուշ գայ ի հաւուն ձայնն. եւ ելեալ, ասէ, արտաքս` ելաց դառնապէսա։ 60 Եւ յաղագս ջերմ արտասուացն եգիտ զթողութիւն. եւ առաքելական շնորհքն անդէն մնացին, որպէս Դաւթի մարգարէականն։ 61 Թողում ասել եւ զայլ եւս զհնոյն եւ զնորոցս մեղուցեալս եւ ապաշխարեալս որպէս ասեն աստուածային գիրք, որք ցուցանեն զաւրինակս զստոյգ ապաշխարութեան։
    62 Եւ այսպէս ոչ փակի դուռն կենաց ապաշխարութեան մինչեւ ի վախճան աշխարհի։ 63 Զի զհանապազորդ սխալանսն հանապազորդ արտասուաւք աւազանին լուանալ եւ սրբել. եւ զի հանապազաւր մեղանչեմք` որ խորհրդով, որ բանիւ, որ լսելով, որ տեսանելով, որ շարժմամբ իւիք այսոքիկ, հանապազորդ աղաւթք եւ լուացք արտասուաց մի՛ պակասեսցէ։
    64 Զի որ կտակաւն են մեղք, այսինքն ընդ կանոնաւք, այնոցիկ ժամանակք որոշեն եւ զատուցանեն յեկեղեցւոյ եւ ի ժողովրդենէ եւ ի սեղանոյ. զի ըստ մեծի վնասուցն եւ մեծ ջանք եւ աշխատութիւնք պիտոյանան։ 65 Եւ որոց նուազ ունին սխալանսն, եւ բժշկութիւնս արտասուաւք սրբել։ 66 Իսկ որ ի խորութեան սրտին է աղտ ապականեալ անդամաւք, անդ վտակք արտասուաց եւ հուր եւ եռացումն հոգւոյ պիտոյանան. որ սրբէ եւ հալէ եւ ի բաց մերժէ։ 67 Եւ որ փոքր ինչ սխալանս ունի ակամայ վրիպեալ, զղջանալ եւ յոգւոց հանել եւ արտասուաւք անդէն իսկ սրբել։
    68 Այլ որ սաստիկ ունի զվէրս մեղաց եւ կամաւ ըմբռնեալ, որ կանոնաւ ունի զանուն եւ զկարգ, որ ի Տեառնէ, ունի զհանգամանս սպառնալեաց. բազում ջանք եւ ջերմեռանդ արտասուք եւ բեկումն սրտի եւ որոշումն ժամանակաց ըստ յանցանացն ի ներքս բերիցէ առ ի լուծանել զդժնդակ ձմեռն խստութեան մեղացն։ 69 Զի գարունն հոգեւոր երեւեսցի ի շնչել հարաւոյ ջերմութեան հոգւոյն. եւ ի վերուստ սաստիկ անձրեւով զհոսանս արտասուաց. նոր երկիր զբոյսս եւ զծաղիկս բացայայտէ, եւ տունկք զսաղարթս եւ զպտուղս առ ի վայելս թագաւորաց եւ ռամկաց, որովք զուարճանան։ 70 Սոյնպէս եւ որ ջերմութեամբ հոգւոյն զհոսնաս արտասուացն հեղու եւ լուծանէ զկապանս ձմեռնային մեղացն, արձակին բոյսք առաքինութեանն եւ պտուղք արդարութեան տնկոյն. որով ուրախանան երկնաւորք եւ երկրաւորք ի փառս Աստուծոյ։
    71 Զի այսպիսի միտս եւ բարս պարտ է ստանալ ապաշխարողաց. զի ազատեսցին ի պարտեաց հարուածոց գեհենին անշէջ հրոյն եւ անմահ որդանն։ 72 Եւ ճշմարտեալ ստոյգ ապաշխարութեամբ արտասուաց աւազանաւն ժառանգաւորք արքայութեանն եղիցին, զգեցեալ զպատմուճան սրբութեան լուսոյն ճառագայթեալ առաքինութեանն հանդիսիւք, պսակեալ եւ վայելեալ յանվախճան երանութիւնսն ընդ սուրբս։
    73 Զի ապաշխարութիւն է ստգտանելն զինքն եւ հրաժարել ի վնասակարացն եւ ի չար ցանկութեանցն։ 74 Եւ փոխանակ միոյ միոյ չարեացն զարդարութիւնն ընդդէմ դնել, զի խափանեսցէ զմեղսն, եւ զարդարութիւնսն աճեցուսցէ սուրբ սիրով եւ արտասուալից աղաւթիւք, եւ պահովք ցամաքեցուսցէ զպղտորեալ զանժոյժ բղխումն գիջութեան` որ ապականութիւն է յանդամսն։ 75 Զի ջուրք աղբերաց եւ սրսկմունք անձրեւաց զերեւելի հուր շիջուցանեն. իսկ առ Աստուած սէրն եւ ջերմեռանդ արտասուք զհուր ցանկութեանն շիջուցանեն, եւ խափանեն զկամս մարմնոյ, զինքնագործութեան շաւշափելեաւք զաղտեղի շարժմանցն զհոսմունս. եւ այլ մի եւս մերձենալ ի նոյն գարշութիւնս ախտից, այլ մաքուր մտաւք զմաքրութիւն ստանալ։ 76 Զի մի՛ սպառնացեալ պատուհասն անսրբութեան ի վերայ հասանիցէ յաւուր, յորում ոչ գիտիցէ, եւ ի ժամու յորում կարծիցէ, եւ տայցէ վրէժս ըստ վնասուցն։
    77 Այլ սիրել զսրբութիւն ի Տէր որ ի սուրբս բնակէ։ 78 Եւ զանսրբոցն ասէ. Որդն նոցա ոչ մեռանի, եւ հուրն ոչ շիջանի. եւ եղիցին տեսիլ ամենայն մսեղեացա։ 79 Եւ զամենայն արկուածս մեղաց ի մտաց եւ ի մարմնոյ ի բաց թաւթափել. մինչ զի կարասցէ ասել, գայ իշխան աշխարհիս այսորիկ մեղսասէր, եւ յիս ինչ ոչ գտանէ զմեղացն նշխարբ. այլ Քրիստոս ըստ Աւետարանին կենաց` որ վերստին նորոգեաց ստոյգ խոստովանութեամբ եւ արտասուաւք ապաշխարութեամբ եւ գթով տնանկաց հանդերձ ամենայն առաքինասէր վարուք յարդարեալ ի հաճոյսն Աստուծոյ։ 80 Եւ մշակք լինել այգւոյն ճշմարտութեան ի սկզբան հաւատոց եւ ուղիղ վարուց, որով կայ ի վերայ երկրի եւ առաքինանայ։ 81 Եւ ելանելով յաշխարհէս` ընդ իւր տանի զարդարութիւնսն ամենայն, զտղայութեան անմեղութիւնն, զմանկութեան անարատութիւնն, զերիտասարդութեան անբծութիւնն, զծերութեան զմաքրութիւնն, գլխաւորելով ըստ իւրաքանչիւր հասակացն զամենայն առաքինութիւն, եւ զվարձս առցեն ըստ իւրաքանչիւր վաստակոց յամենեցունց Տեառնէն գործողաց այգւոյն հաւատացելոյ ըստ ժամանակացն փոփոխմանց։ 82 Աւժանդակ լիեալ առ վերին կոչումն, ուր Քրիստոս նստի ընդ աջմէ Աստուծոյգ յԵրուսաղէմն վերին` որ է մայր մեր ամենեցուն. ուր եւ յառաջագոյն գանձք առաքինութեանն բարեաց ամբարեցան. ուր յոյսն մեր է հաստատեալ` անմահ երանութիւնքն, անսպառ վայելչութիւնքն, անվախճան ուրախութիւնն, անզեղջ բարութիւնքն ի վայելումն Քրիստոսիւ։ 83 Միահաւան խնդութիւն երկնաւորաց եւ երկրաւորաց երանութիւն ի փառս Քրիստոսի գործակցութեամբ բարերար երախտեաւք սուրբ սիրոյն։ 84 Որ մատոյց է յորդէգրութիւն Հաւր եւ ի խնամս Սուրբ Հոգւոյն եւ ի ժառանգութիւն արքայութեան իւրոյ։ 85 Որ աստ արդարացոյց, եւ անդ թագ ի գլուխ պսակեալ փառաւորէ յաստուածեղէն խրախճանութիւնսն, հանապազորդ ի հրճուանս յանսպառ բարիսն Ամենասուրբ Երրորդութեանն։ 86 Զի նմա վայելէ փառք, իշխանութիւն եւ պատիւ յաւիտեանս յաւիտենից. ամէն։
Ի
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ԱՌԱՋՆՈՐԴՈՒԹԻՒՆ ԱՄԵՆԱՐՈՒԵՍՏ ԽՐԱՏՈՒ ՀԱՆԳԱՄԱՆՔ ԳԻՏՈՒԹԵԱՆ ԵՒ ԻՄԱՍՏԻՑ
    1 Որպիսի գոհութիւն եւ աւրհնութիւն եւ փառս տալ արժան է Ամենակալ Տէրութեանն ամենառատ բարերարութեանն. որ ոչ թողու ի խնամակալ սիրոյն իւրոյ, այլ յանձանձէ եւ աղբիւրաբար բաշխէ զշնորհս յարարածս իւր։ 2 Նախ զի իշխան կացոյց եւ տէր ի վերայ երկրի, որ ընդ իշխանութեամբ են վերնոցն. զի ծանիցուք զնորա խնամս արարչական սիրոյն, եւ աշակերտեալ նորա պատուիրանին` կատարեսցուք զարդարութիւնսն ամենայն, եւ առցուք զհատուցումն բարի ի ժամանակի այցելութեան. եւ ըստ ժամանակի` անապականութեան վարուցն հետեւող լինել։
    3 Որպէս ի սկզբանէ նախաստեղծին կեանքն յարդարեցան ի Տեառնէ անմեղութեամբ, զայն սուրբ սէրն հաստատել ի մեզ։ 4 Որպէս եւ Քրիստոս սիրեաց զմեզ, եւ զանձն իւր մատոյց պատարագ ի հոտ անուշիցա։ 5 Որ բարկացուցաք զԱրարիչն, զի ոչ պահեցաք զպատուիրանս նորա։ 6 Զխնամս սիրոյն իւրոյ ոչ որպէս առ երախտաւորս եցոյց, այլ յապախտաւորս որպէս Աստուծոյ վայել է։ 7 Զի զբարիսն զոր եցոյց մեզ Աստուած, ոչ ըստ մերում արժանաւորութեան, այլ յաղթեալ յարարչական սուրբ եւ անբիծ սիրոյն` դարձաւ յողորմութիւն։ 8 Որ եւ ոչ իսկ փոխարէնս խնդրէ ի մէնջ փոխանակ երախտեացն. այլ կամի` զի կեցցուք արդարասէր, եւ ժառանգորդք լիցուք երկնից արքայութեանն։
    9 Զի նա է յոյս եւ կեանք մեր եւ աղբիւր բարեաց։ 10 Զի ոչ խնդրէ աղբիւր ջուր, եւ ոչ արեգակն լոյս. այսպէս եւ Աստուած տուող է բարեաց եւ ոչ առող ինչ յաղագս մեծի բարերարութեանն իւրոյ եւ անկարաւտ լիութեանն։ 11 Այլ որ առ միմեանս լինին երախտիք, զայն իւր համարի, եւ ինքն առնէ զփոխարէնս յերկրի եւ յերկինս որ կան եւ մնան։ 12 Զի միմեանց բարի առնել, փոխարէնս ի նմանէ առաքին երեւելիք եւ աներեւոյթք։ 13 Զի որպէս արիւնն Աբելի առ Աստուած բողոքեաց, որ սպանաւ ի Կայենէ եւ պատժի ի Տեառնէբ սոյնպէս բարի բողոք զԱստուած ի բարի խնամս շարժէ բարեգործաց։ 14 Զի որք ոչ խնդրեն զվրէժս ի զրկողաց, ինքն առնու վրէժս ըստ արդար դատաստանինգ. զի ըստ արժանեացն է հատուցումն առ բարեգործսն եւ առ չարսն։
    15 Եւ Աստուծոյ նմանել այս է, որ ապերախտին երախտաւոր լինի, զկորուսեալսն խնդրելով, զգտեալսն պահել իւրով աշխատութեամբ եւ ջանիւ։ 16 Նմանել Որդւոյն Աստուծոյ, որ ետ զանձն իւր ի մահ վասն մեր, եւ կամաւոր չարչարանաւքն ազատեաց ի ծառայութենէ մեղաց, եւ բարեաց կենաց եւ աւետեաց զմեզ հրաւիրեաց, եւ Հոգւոյն Սրբոյ ընդունելութեան արժանի արար։ 17 Եւ զամենակալ Հաւրն զանհամեմատ զերանութիւնսն խոստացաւ, զի միասնական Երրորդութեանն միշտ հանցուք աւրհնութիւնս, որ հանապազ ի բաց ունի զդրունս փրկութեան կենաց հաւատացելոց, եւ ապաւէն ամենեցուն որ կարդան առ Նա։ 18 Եւ աշակերտեալ առաջնորդական բանին` գործակից լինել բարերար կամացն, եւ խորհել զբարին եւ առնել, եւ լնուլ զհաճոյս Արարչին ի խնամս մերձաւորաց եւ հեռաւորաց։ 19 Զի զփոխարէնսն առցեն զբարեացն ըստ անմեղութեան սուրբ սիրովն. եւ ի նոյնս յառաջանալ ի լաւսն, եւ պատերազմել ընդդէմ մեղացն առաքինութեան հանդիսիւք. եւ ի բոլոր սրտէ ապաւինեալք ի խնամս մարդասիրութեանն, եւ խլել զամենայն բոյսս անաւրէնութեան ի մտաց եւ ի զգայութեանց հանդերձ ամենայն աղտեղի եւ չար ախտիւք։ 20 Եւ ի բաց բառնալ զհպարտութիւն ի միջոյ, զագահութիւն, զխորամանկութիւն, զբարկութիւն, զոխակալութիւն, զնենգութիւն, զստութիւն, զերդմնահարութիւն, զնախանձ, զորովայնամոլութիւն արբշռաց։
    21 Զայսոսիկ վնասակարութիւնս եւ որ սոցին նման են դժնդակութիւնք մեղաց` սպառնալեաւք յաւիտենական տանջանացն արտաքս հանել, եւ տնկել զբարեացն տունկսն ի միտս եւ ի վարս հանդերձ յարմարական առաքինութեամբքն եւ անարատ սրբութեամբ եւ ճշմարիտ հաւատով, խրախուսեալ յԱստուած յուսով աւետեացն խոստմամբք. զազատութեան արհաւատչեայ աստ առեալ, եւ հրաւիրեալ ի պատրաստեալ արքայութիւնն երկնից ի յոյսն կենդանեաց, ի բարութիւնսն անվախճան երանութեանցն, որ ոչ մտաւք իմանալի է եւ ոչ բանիւ ճառելի, որ անդէն երանութիւնքն։
    22 Զի որպէս մանկունք որ յորովայնի մարցն լինին յապաժոյժ, եւ ի խաւարի թաղեալ. եւ ոչ գիտեն զերկրիս վայելչութիւն, զարեգական պայծառութիւն, եւ զլուսնի եւ զաստեղաց եւ զժամանակաց եւ զամսոց շրջագայութիւն, եւ զբուսոց եւ զտնկոց պտղաբերութիւն, եւ ի վայելս կենդանեաց եւ որ այլ եւս անասնոց նախիրք եւ գազանաց եւ թռչնոց որ ի կերակուր եւ որք ի հնազանդութիւն են անկեալ, որք ի ցամաքի եւ որք ի ջուրս են ղուղակք` որ պատրաստեալ որոգայթիւք ըմբռնին յորսողաց, եւ որ այլ եւս իցեն վայելչութիւնք եւ պայծառութիւնք հանդերձից, եւ ոսկւոյ եւ արծաթոյ եւ ականց պատուականաց` որ ի զարդ մարդկան գործեցաւ եւ ի փառս թագաւորաց` յորս ուրախանան աշխարհասէրք, արդ որպէս ոչ գիտել մանկանցն զայս կեանս եւ ոչ նման է յորովայնի կենացն, սոյնպէս եւ ոչ մեզ իմանալ զհանդերձեալ կեանսն. եւ ոչ համեմատի այս լոյս եւ կեանք առ այնր կեանք եւ լուսաւորութիւն փառաց ամենազաւր տէրութեանն, զոր ակն ոչ ետես եւ ունկն ոչ լուաւ եւ ի սիրտ մարդոյ ոչ անկաւ զոր պատրաստեաց Աստուած սիրելեաց իւրոց զանվախճան երանութիւնսն ի Քրիստոս Յիսուս։
    23 Նա եւ ոչ որ յաշխարհիս են նեղութիւնք եւ վիշտք եւ չարչարանք եւ տանջանք հրով եւ ջրով որպէս Սոդոմայն եւ ջրհեղեղին, ոչ համեմատեն անշէջ հրոյն եւ յաւիտենական տանջանացն, որ պատրաստեալ է ամբարշտաց եւ մեղաւորաց։ 24 Զի Աստուած զմիտս եւ զզգայարանս գործի կենաց ստեղծեալ ամէնիմաստ կամաւք ի սրբութիւն, ի ճշմարտութիւն, յամենայն բարեգործութիւնս. եւ շահիւք բարեացն լցուսցէ զանձն իւր եւ զայլս, եւ ուրախ արասցէ զՏէրն. զի ի բերանոյն քարոզեսցի ճշմարտութիւն հաւատոց եւ անբիծ վարուց։ 25 Զի արթուն եւ զուարթուն պահեսցէ զինքն եւ զամենեսին զհաւանեալսն յողջախոհութիւն. եւ ահիւ եւ սուրբ սիրով կալ ի հնազանդութիւն հոգեւոր աւրինացն, որ ատել տայ զչարն եւ սիրել զբարին, որ քաղցր եւ անոյշ բարեաւք լի է. եւ գովիչք գոհութիւնքն ի վեր ելանեն առ Աստուած, եւ պատրաստեն զերանութիւնսն արքայութեան երկնից։ 26 Զի հաճոյացան Աստուծոյ ի նեղութեան եւ յանդորրու. եւ անքակ մնացին ի սիրոյ նորա ճշմարտեալ հաւատով, խաղաղասէր եւ բարեսէր առ ամենեսեան. մեկնեալ յամենայն իրաց չարեաց, յերեւելեաց եւ յաներեւութից սխալանաց։ 27 Զի Ես եմ, ասէ, Աստուած որ ատեմ զանիրաւութիւն եւ սիրեմ զարդարութիւնա։ 28 Եւ ի յայսմ երեւին սիրելիք Աստուծոյ եւ ընտանիք հաւատոց, զի զնոյն սէր ունիցիմք առ սրբութիւն եւ արդարութիւնսն ամենայն միշտ։ 29 Եւ դարձեալ զատելութիւն առ զազիր ցանկութիւնս եւ առ ամենայն մեղս։ 30 Զի գրեալ է` ասէ. Զմեղս ատեցի եւ անարգեցի եւ զաւրէնս քո սիրեցիբ։
    31 Զի այնպիսիքն են բերան Աստուծոյ, որ դարմանաւք կենդանարար խրատուն լի է, եւ որպէս յաղբերէ բղխէ զկենացն խրատս։ 32 Զի ամենայն որ կարդասցէ զանուն Տեառն` կեցցէ, որ զյոյսն յարդարէ ի Քրիստոս Յիսուս։ 33 Իսկ որ ապիրատս խաւսին առ ի կորուստ բազմաց խորամանկութեան, այլանդակութեան, պատրանաց եւ պէսպէս վնասակարութեանց, որ վրիպեցուցանեն զտգէտս ի ճշմարտութեան աւանդիցն, որ տայցեն վրէժս վասն կորստեան անիրաւելոցն ըստ արդար դատաւորութեանն Աստուծոյ. որ ժառանգորդ լինին անշէջ հրոյն եւ յաւիտենից տանջանացն։
    34 Եւ աչքն, որ ճշմարտութեամբ զտեսութիւն ունին, առաջնորդութեամբ իմանալեաւքն անվրէպ զգուշանալ ի վնասակարացն. ամենայն անդամոցն անարատ եւ սուրբ եւ անբիծ զտեսութիւնն հրահանգել յԱստուած։ 35 Զի ճրագ մարմնոյ ակն էգ` ասէ Տէրն։ 36 Զի որոյ աչքն լուսաւոր են, ամենայն մարմինն լուսաւոր եղիցի. որ չունի մասն խաւարի զմեղացն իրս, այլ լուսաւորեալ կացցէ ի լոյսն Աստուծոյ։ 37 Ապա եթէ խաւարեալ է ի նշողիցն լուսոյն ի ցանկական աղտեղութիւնս եւ յամենայն աշխարհասէր պատրանս երեւելեացս ամենաչար, որ շլացուցանէ ի ճշմարիտ տեսութենէ, եւ ի մեղացն որպէս բիժ զակամբ եկեալ` ոչ թողացուցանել տայ զպատշաճն` այլ զխաւար չարին, նոքա են որ ժառանգորդ լինին խաւարին արտաքին, ուր լալ աչաց եւ կուրութիւն յանշէջ հուր գեհենին։ 38 Զի երկաքանչիւրոցն է հատուցումն, ճշմարտասէր տեսողացն եւ ցանկասէր վատթարատեսացն։
    39 Եւ լսելիք, որ բանայ զդրունս ունկնդրութեան ճշմարիտ քարոզութեան, եւ ընդունակ առնէ կենդանարար բանին զմիտս եւ զգայարանս ամենայն հաւատոց եւ ամենայն ճշմարտութեան Աստուծոյ պատուիրանին յերեւելիս եւ յաներեւոյթս, ընդ նոյն լսելիս մտանեն բարբառք աւետեացն. Եկայք մտէք, ասէ, յուրախութիւն Տեառն, եւ վայելեցէք զբարիսն զանճառս եւ անվախճան, որ ի սակաւուդ հաւատարիմ երեւեցայք յերկրիդ։ 40 Իսկ որ խնու զականջսն առ ճշմարտութիւն Աւետարանին, եւ մուտ առնեն կորստեան բարբառոյ եւ ամենապատիր վնասակարաց, եւ առնեն զմիտսն բոյնս իժից եւ քարբից` զի մի՛ առցեն զկենաց դեղ զգայութեանցն ի դեղատուէ աստուածային բանիցնե, լսելոց են զբաւթ եւ զգոյժ ահաւոր սպառնալեաւք ի Տեառնէ. Երթայք յինէն անիծեալք ի հուրն յաւիտենից, որ պատրաստեալ է սատանայի եւ հրեշտակաց նորա յաւուրն այցելութեանզ։
    41 Եւ հոտոտելիք հոտոցն են զգայութիւնք, որք որոշեն զանոյշ սրբոցն հոգւոցն զհոտ բուրման շնորհացն. որ սրբեալ են յամենայն գարշութեանց ախտից մարմնականաց, ըստ առաքելոյ. Հոտ անոյշ եմք Քրիստոսի ի մէջ փրկելոցն եւ ի մէջ կորուսելոցն. ոմանց հոտ ի մահուանէ ի մահ, եւ ոմանց ի կենդանութենէ ի կեանս. եւ առ այս ո՞վ իցէ բաւականէ։ 42 Որք որոշեն զլաւն ի վատթարէն` զհաւատոցն եւ զվարուցն ամբծութիւն, որք վայելեն յանոյշ բարիսն։ 43 Իսկ որ զհոտս անսրբութեան եւ զամբարշտութեան ոչ որոշեն եւ զաշխարհական ցանկութեանց` որ լին է ժահահոտութեամբ եւ անառակ եւ անխտիր շարժմամբք, հրաժարեալ ի շնորհալից հոտոցն, առնլոց են այնպիսիքն զհոտ ժախից հարուածոցն անքուն որդանցն եւ կիզման հրոյն. եւ գրաւին ի ներքս յապաժոյժ տանջանսն ի հաշումն եւ ի մաշումն հոգւոց եւ մարմնոց։
    44 Եւ ձեռք ի խնամս տեսչութեան գործաւորութեան առ ի պտղաբերութիւն յարդարեսցին միշտ, եւ գլորելոյն եւ կարաւտելոյն աւգնական եւ ձեռնտու լինել ըստ ամենայն պիտոյից, եւ ի գործ Աստուծոյ ոչ դանդաղանաւք. զի զանձին պէտս ինչ իրաց եւ զմերձաւորաց եւ զհեռաւորաց ստուգապէս ներգործեսցէ ըստ շնորհելոյ նմա ի Տեառնէ աջողութիւն։ 45 Այս ձեռք առնլոց են ի Տեառնէ զվճիռ ազատութեան, զմուրհակն որդեգրութեան, զպսակն անապական` որ փառաւք եւ պարծանաւք յաւրինեալ է ի ձեռաց Աստուծոյ։ 46 Իսկ ձեռք որ ըստ աղտեղի ցանկութեանց ի յամաւթոյսն շարամերձեալ ինքեան եւ կամ գործակցաց ախտասիրաց, եւ դարձեալ որ գողանայ, որ տանջեն եւ նեղեն եւ սպանանեն, այն ձեռք կապին հրեղէն կապանաւք եւ մատնին անվախճան տանջանացն անշէջ հրոյն, եւ ջնջին ի կենդանի գրոյն տախտակացն Քրիստոսի։
    47 Եւ ոտք, որ եղեն երիվար շինութեան եւ խաղաղութեան սուրբ վարուց եւ ճշմարիտ քարոզութեան առ ամենայն աւգուտս հոգեւորս ի հեռաւորս եւ ի մերձաւորս ի հաճութիւն կամաց տէրութեանն, եւ արհամարհեցին զաշխատութիւնս ոտից առ հանդէս վերին կոչմանն, այն ոտք ելանեն ի դրունս կենաց եւ մտանեն յաւթեւանս ուրախութեան հարսանեաց զարդուն վայելչութեան ընդ աջմէ մեծութեան յանանց ուրախութիւնսն։ 48 Իսկ որ զարտուղեցան ոտք յարդարութեան ճանապարհէն, եւ զրահետ եղեալ մոլորեցան ի չար անդր ի վնասակարսն ընթանալով, յանսրբութիւն, յաւազակութիւն, յապիրատութիւն, ի ստահակութիւն, անիրաւ յամենայն ճանապարհս գնալ որ տանի ի կորուստն յաւիտենից, այնպիսի ոտք մեկնեալ ի կենաց անտի առաքին ի վիհս դժոխոց, որ ոչ իցէ վախճան եւ կամ հանումն ի կապանաց տանջանացն լուծանել։
    49 Եւ իմաստք խելացն, որ բնակեալ է յղիղն որ ի գլուխն է, որ է ի վերայ ամենայն անդամոցն պսակ` եւ զգայութեանցն գործարան, շարժմանցն առաջնորդ, եւ տեսուչ եւ վարդապետ եւ հրամանատար ամենայն անդամոցն։ 50 Որ զթիւրեալ անդամսն ուղղէ, զվրիպեալսն հաստատէ, զանգէտսն իմաստնացուցանէ, զկարաւտեալսն լցուցանէ, ամենայն հնարիւք զգիւտս փրկութեան անձինն ստանալ եւ այլոց, եւ լինի տուն գանձուց հոգեւոր իմաստից մերձաւորաց եւ հեռաւորաց ըստ շնորհելոյն նմա ի Հոգւոյն Սրբոյ` որ աղբիւրն է ամենայն բարեաց եւ իմաստից, ուստի ծագէ լոյս գիտութեան եւ զամենայն մարմինս լուսաւորէ ըստ Քրիստոսի աւետարանութեանն սուրբ եւ բարի հանգամանացն, եւ լնու զամենայն անդամս երանութեամբք ըստ ճշմարտութեան բարերար կամացն, եւ առնու զթագ արքայութեանն որ ի Քրիստոս։ 51 Իսկ խելք` որ մոլորեցան ի ճշմարտութեան իմաստիցն, եւ անկան ի ցանկութիւնս ախտից եւ յամենայն վնասս անիրաւութեան անխնայ մեղացն, եւ փոխանակ կենաց մահու պատճառք եղեն անձանց եւ բազմաց, եւ նոքա կրեն սաստիկ պատուհաս. Կորիցեն, ասէ, մեղաւորք յերկրէ ի դժոխսն, եւ ամբարիշտք ոչ եւս գտցեն զհանգիստ ի չարաչար տանջանսնա։ 52 Զի այս է որք ի վտանգս անկանին, չար կորուստ է նոցա եւ մութ եւ խաւար ի չարաչար եւ դառն տանջանացն, եւ զլոյս ոչ տեսանեն, եւ ոչ զայլ ոք ի մխիթարութիւն առ տանջանսն։
    53 Իմանալի է եւ զսիրտն, որ ընդունարան է հոգւոյն շարժմանց. Զսիրտ սուրբ հաստատեա յիս Աստուած, եւ զհոգի ուղիղ յանձին նորոգելովբ։ 54 Որ խնդութեամբ յուսոյն վերաստեղծու ի զգայութիւն առաքինասէր վարուց, եւ շարժէ զամենայն անդամսն ի վատթարացն ի լաւագոյնսն բարի խորհելով. առհաւատչեայ յուսովն առնուլ զազատութեանն զկտակ, եւ մտանել ի ժառանգութիւն արքայութեանն երկնից։ 55 Իսկ որ ի սրտէն բղխէ զգունդս չարութեան, որպէս ասաց Տէրն, զամենայն դժնդակացեալս ի սրտէն, զշնութիւն, զամբարտաւանութիւն, զբարկութիւն եւ զայլ ամենայն չարիսն, նոքա ելանեն ի խնամոց Բարերարին ի խաւարն արտաքին եւ ի կորուստն յաւիտենից. զոր ոչ բաւեմ ասել զայնքան աղէտս տանջանացն։
    56 Է իմանալ եւ ի փորոտին սրբութիւն ըստ ամենայնի. որով ներքին մարդն նորոգի աւր ըստ աւրէգ, որպէս ասաց առաքեալ։ 57 Զի առժամայն թեթեւ նեղութեամբք զյաճախութիւն բարեացն գործէ յանձինս ի ցաւս եւ ի հարուածս փորոտեացն մի ըստ միոջէ` որք զանուանսն ունին, լեարդ եւ թոք եւ փայծաղն եւ աղիք եւ երիկամունք. այնպէս տնաւրինեալ, որպէս ի սկզբանն էին առանց սխալանաց։ 58 Եւ ամենայնիւ մեղուցեալ երեւելի մարմնով եւ աներեւոյթ հոգւով եւ ամենայն փորոտեաւքն, դարձեալ լինել բարի խորհրդոց ընդունարան։ 59 Զի ամաւթոյ անդամքն առաւել եւս պարկեշտութիւն ունինդ, ասէ առաքեալ. այսինքն զանարատ սրբութիւն եւ զամբիծ մաքրութիւն, մեռուցանելով զնա ճգնաւորական պարկեշտութեամբ, եւ զհուր ցանկութեանն հրով հոգւոյն եւ շնորհալից արտասուաւք շիջուցանել։
    60 Զի ամենայն անդամաւք եւ փորոտեաւք եւ հոգւով ի կամակար մտաց պարտաւորեալ` եւ արդարացաք ի ձեռն լուսաւոր աւազանին եւ վերստին ծննդեամբն շնորհաւքն Քրիստոսի։ 61 Որ ազատեաց զմեզ ի ծառայութենէ մեղաց յազատութիւն նորոգման իւրոյ. զգեցաւ զնոյն մարմին եւ զհոգի, եւ խառնեաց ընդ աստուածութիւնն իւր յաղագս անբաւ սիրոյն իւրոյ, եւ զամենայն կիրս մարդկայինս կրեաց բաց ի մեղաց. եւ զմեզ յորդորէ հայել յելս գնացից իւր, եւ նմանող լինել ճշմարտութեան սուրբ վարուցն մարմնաւորաց. զի եթէ կցորդեսցուք չարչարանացն` եւ փառացն հաղորդեսցուք ի սիրոյ նորաե։
    62 Եւ պատուիրան առաք սիրել զՆա, որպէս եւ Նայն սիրեաց զմեզզ եւ ետ զանձն իւր փրկանս ընդ ամենեցուն։ 63 Զի յայս երկու պատուիրանս աւրէնք եւ մարգարէք կախեալ կան ասէ Տէրն. սիրելն զԱստուած եւ սիրել զընկերնէ։ 64 Զի որ սիրէ զԱստուած, հեռի է յամենայն անիրաւութենէ յերեւելեաց եւ յաներեւութից, եւ մերձ յամենայն արդարութիւն եւ ի սրբութիւն. զի իշխանութիւն առեալ աստուածային սիրոյն` խափանէ զանիրաւ սէրս որ գերեն զմիտս եւ զգայարանս։ 65 Նմանապէս եւ որ զընկերն սիրէ նմանութեամբ Քրիստոսի սուրբ սիրոյն, որ եհեղ ի մարդիկ առատապէս։ 66 Զնոյն սէր, ասէ առաքեալ, յանձին ունելա. համաշունչք եւ միախորհուրդք առ հաճոյս Աստուծոյ։ 67 Փախչել յանձնասիրութենէ պարտեաց, եւ խոնարհութեամբ առաւել համարել զընկերս քան զանձինս։ 68 Զի հոգեւոր եւ սուրբ առ Աստուած եւ առ ընկերս ճշմարտեալք, երկնայնոցն լիցուք ժառանգորդք։ 69 Որ զսերմն բարի սերմանեաց Քրիստոս, եւ թշնամին արդարութեան սատանայ` զորոմն անիրաւութեան. զոր Քրիստոս հրամայէ խլել ի ժամանակի եւ նիւթ հրոյ արկանել. եւ զբարի սերմանսն աճեցուցանել, որ բերէ պտուղ զհարիւրաւորսն եւ որ ըստ իւրաքանչիւրոցն է սերմն առաւել կամ պակաս սերմանեալբ։
    70 Եւ սատանայ ի սկզբանն ոչ թշնամի արարաւ, այլ յանձնիշխան կամացն եղեւ հակառակ բարւոյ. զի ըստ եբրայեցւոց բառիցն հակառակ թարգմանի։ 71 Որպէս եւ զՊետրոսէ լսեմք ի Տեառնէ. ասէ. Ե՛րթ յետս իմ, սատանայ. զի ոչ խորհիս զԱստուծոյսն, այլ զմարդկանգ։ 72 Որ անգէտ էր փրկական չարչարանացն, եւ հակառակէր արգելուլ։ 73 Եւ ամենայն որ բարւոյ հակառակ կայ, սատանայ անուանի։
    74 Զի ամենայն արարածք ի Բարերարէն բարի ստեղծան. եւ ի կամակար մտացն եղեն չար դեւք։ 75 Զի զսատանայ անձնհաճ հպարտութիւնն իւր ընկեաց ի փառաց. նմանապէս եւ զմարդիկ որ զնոյնն ախտացան ի սատանայի խաբմանց` զաստուածութեանն զպատիւ խոստանայր, զի աստուածամարտ լիցին իբրեւ զինքն։ 76 Եւ Գաբրիէլ հրեշտակապետ էր, այլ աւետաւոր լինի առ կոյսն, զուրախ լեր բերկրեալն աւետարանելով եւ ազգի մարդկան փրկութիւն։ 77 Որ ի ձեռն մարմնանալոյ Որդւոյն Աստուծոյ որով ազատեցան տիեզերք ի յանցուածոցն որ ի սատանայէ` պարտեցան եւ զմահ ստացան։ 78 Զոր Քրիստոս կենդանացոյց եւ արար հաշտութիւն, Արարիչն ընդ արարածս. եւ հրաւիրեաց զհաւատացեալս յԱմենասուրբ Երրորդութիւնն առաքինասէր վարուք յերկնից արքայութիւնն։ 79 Զոր եւ դեւքն խոստովանէին Որդի Աստուծոյ` եւ զիւրեանց զպատիժս. Գիտեմք զքեզ ով ես` Որդի Աստուծոյ. որ եկիր յաշխարհ, եւ յառաջ քան զժամանակն տանջեսդ։
    80 Զի եթէ չար բնութեամբ էր եւ սուտ, զիա՞րդ կարէր արդար ասել զեղեալսն եւ զլինելոցն դեւքն. զի չիք ոք եղեալ բնութեամբ չար, այլ ի կամաց եւ ի գործոց իւրոց առնու զանուն ճշմարտիւ, եւ ըստ չար կամաց ունի զհատուցումն։ 81 Վասն այսորիկ որք ուսուցանեն զչարն եւ որք ուսանին, առնուն զհատուցումն յանշէջ հուրն։ 82 Որ հրապուրէ եւ ուսուցանէ զչար` սատանայ է. եւ որ ոչ հրապուրին եւ ուսանին զչար` մարդիկ։ 83 Զի գողն եւ գողակիցն ի միում պատժի են. եւ որ այլ եւս չարագործաց հաղորդակիցք իցեն, ընդ նոսին տայցեն վրէժսե։ 84 Զի Երթիցեն, ասէ Տէրն, մեղաւորքն ի հուրն յաւիտենից, զոր պատրաստեալ է սատանայի եւ հրեշտակաց նորազ որ հրապուրիչք են։
    85 Իսկ զԱւետարանին գործակիցսն զքահանայսն սուրբս եւ զպատուականս եկեղեցւոյ, որ սրբութեանցն են սպասաւոր հրեշտակային կարգաւորութեամբ, ոչ վարկպարազի համարեսցուք. այլ որպէս յԱստուծոյ կարգեալ ի փրկութիւն հաւատացեալ ժողովրդոց Աստուծոյ։ 86 Զի զառաջնորդս եկեղեցւոյ ի տեղի առաքելոցն կարգեաց քարոզս եւ ասաց` եթէ Որ զձեզ ընդունի, զիս ընդունի. եւ որ զձեզ անարգէ, զիս անարգէա. եւ դարձեալ ասէ. Զոր կապիցէք յերկրի, եղիցի կապեալ յերկինս. եւ զոր արձակիցէք յերկրի, եղիցի արձակեալ յերկինսբ։ 87 Զի իշխանութիւն որ յԱստուծոյ է, զաւրութիւն ունի մեղաց թողութեան. եւ ախտաժետաց առողջութեան, եւ դիւաց հանումն ի մարդկանէ։ 88 Զի զոր Աստուած կարգէ, զգործս Աստուծոյ գործէ շնորհաւքն Քրիստոսի։ 89 Եւ երախտիք որ ի նոցանէ յառաջագայի` պարգեւք են. որ զյուսահատսն ի յոյս կենդանի ածէ, եւ զփրկութիւն Աւետարանէ, զմահապարտս եւ զամենայն յանցաւորս խոստովանութեամբ յապաշխարութիւն ածէ ստոյգ եւ ճշմարիտ վարդապետութեամբ ըստ հոգեւոր աւրինացն եւ ըստ Աւետարանին փրկանաց ի փառս եւ ի գովութիւն Ամենասուրբ Երրորդութեանն։ 90 Զի հրեշտակ Տեառն ամենակալի է, ասէ մարգարէն, եւ ի բերանոյ նորա աւրէնս հայցենգ։ 91 Զի որ սուրբք են առաջնորդք բանին եւ ուսմամբ աշակերտեն ի ճշմարիտն, նոքա առցեն զերանութեանն զփառս եւ զպսակ ընդ սուրբ հրեշտակապետս եւ ընդ ամենայն սուրբս յամենակալ տէրութենէն։
    92 Եւ ընդրութիւնք են հրեշտակաց եւ մարդկան յերկինս եւ յերկրի։ 93 Արդ, հրեշտակապետք եւ հրեշտակք` առաջնորդք սուրբք եւ ամենայն ընդրեալք եւ սիրելիք Աստուծոյ։ 94 Արդ, ի վերին զաւրացն որոշեալ ի հրեշտակապետացն հակառակ բարւոյ` սատանայ անուանեցաւ. եւ զաւրքն իւր` դեւք, հաւանեալք կամաց նորա եւ ապստամբեալք ի բարի կարգաց։ 95 Սոյնպէս եւ աստ մարդիկ թիւրեալ ի հերձուածս կորստեան եւ ի վարս անաւրէնութեան բազում ժողովուրդք. որք եւ առաջնորդք կոչեցան, եւ հպարտացեալ զարտուղի անկան. եւ բազմաց եղեն պատճառք կորստեան, որսացեալք ի սատանայէ ի նորա կամսնդ ըստ ամենայն վնասուց։ 96 Զի ճշմարտութեան վերակացուք առաքեալք եւ մարգարէք եւ քահանայք սուրբք միաբանեալ են ընդ սուրբ զաւրս երկնաւորաց ի լուսաւորութիւն վերնոց եւ ներքնոց։ 97 Եւ ապստամբեալք ի մերոց եւ ամբարշտեալք ի բանէն որ աշակերտեցաք զճշմարտութիւնն, աւտարացան եւ յետս կացին. որպէս քուրմք եւ կախարդք եւ այլ եւս չարք։
    98 Զի բարի են գործք եւ արարածք Աստուծոյ. եւ անիրաւքն նմանապէս յանձնիշխան կամաց եղեն չարք, դեւք եւ մարդիկ։ 99 Որպէս տաճար բարութեամբք է թագաւորի, սոյնպէս բանդք բանդակալաց։ 100 Բարի մասն ուրախութեանն եւ ամենագեղ զարդուքն մտերմացն եւ բարեխոհ բարեգործացն է։ 101 Իսկ գանն եւ խրատն եւ զանազան տանջանքն` անիրաւաց եւ պղծոց է` որ անխտիր են յամբարշտութեան։ 102 Զի բանդ ասի դժոխքն, որ զպոռնիկս եւ զկախարդս եւ զսպանողս եւ զամենայն անիրաւս ի տանջանսն ըմբռնէ, որք արհամարհեցին զբանն Տեառն եւ ոչ պահեցին զարդարութիւն։
    103 Ապա եթէ իշխանութիւն դժոխոցն սատանայի է, յայտ է, եթէ վրէժխնդիր Աստուծոյ է ըստ արդար աւրինացն սատանայ։ 104 Այլ մի՛ լիցի այսպէս իմանալ. զի եւ դժոխք ի Տեառնէ վասն նորա պատրաստեցաւ եւ նորա արբանեկացն եւ ոչ վասն մարդկան։ 105 Այլ որք ախորժեն զնոյն խորհել եւ գործել զչար, ընդ նոսա պարտաւորեալ տանջին զանմահ մահն։ 106 Զաւրէնսն Աստուծոյ եւ զիրաւունսն երեւելի արարածովքս իմացեալ տեսանիե` զի անձրեւք պիտանիք եւ շայեկան ցաւղք զխնամոցն Աստուծոյ բացայայտեն առ պէտս արարածոց։ 107 Իսկ որոտմունք եւ կարկուտք եւ հրացանութիւնք գուշակեն մեզ զահեղ բարկութիւնն` զսպառնալիս ամբարշտաց եւ մեղաւորաց, զոր յայտնելոց է ի վախճանի։
    108 Զի եւ ջրհեղեղն համաշխարհական վասն անսրբոցն եւ պղծոցն ի Տեառնէ անաւրինաց լինի ի ջնջումն, ի յերկնէ եւ ի յերկրէ պատուհասից. եւ զարդարսն պահէ ընդ ամենախնամ ողորմութեանն իւրոյ ի ձեռն տապանին եւ զայլ եւս շնչաւորս, թողլով աշխարհի սերմանս։
    109 Եւ զսոդոմայեցիսն սատակեաց հրով եւ ծծմբով, զի հրով ցանկութեամբն եւ զազիր գիջութեամբն ապականեալք էին. եւ զարդարն զՂովտ ապրեցոյց ի դառն հարուածոց սատակման։ 110 Որ հող եւ ջուր եւ քար եւ տունկք եւ բոյսք բնակչաւքն հանդերձ տոչորեալ հրդեհեցան։ 111 Եւ այսոքիւք ցուցեալ եղեւ ամբարշտացն եւ մեղաւորացն սաստկագոյն սատակումն յարդար դատաւորէն Աստուծոյ, եւ փրկութիւն արդարոց ի խնամակալ սիրոյն։ 112 Եւ այժմ տեսանի ի Սոդոմ եւ ի Գոմոր բարկութեան Աստուծոյ պատիժք ի հող եւ ի ջուր եւ ի քար եւ ի տունկս։ 113 Զի տեսեալ զայնոսիկ արհաւիրսն այժմ, եւ երկիցեն ի բարկութենէն որ գալոցն է. որք զմեղս իւրեանց որպէս սոդոմայեցւոցն պատմեցին եւ յայտ արարինա, ասէ մարգարէն։ 114 Նա եւ այլ եւս գայցեն այժմ յաղագս մեղաց սով եւ սուր եւ գերութիւն եւ տարաժամ մահք եւ պէսպէս ցաւք եւ հիւանդութիւնք եւ վտանգք առ ի խրատ եւ յանդիմանութիւն. զի զղջասցին եւ ապրեսցին ի բարկութենէն որ գալոցն է յերկնից։
    115 Արդ, յամաւթ լիցին, որ զսատանայ ասեն խրատու պատուհասիցն տէր, եւ ոչ զամենակալն Աստուած։ 116 Զի յումմէ աւրինադրութիւնն է, նորա եւ հրաման պատուհասից եւ ողորմութեան ըստ իւր խորին իմաստութեանն եւ մատակարարութեանն։ 117 Զի բովք է ամենայն մտաց. որ զմտերմացն հանդէսս յայտնէ իւրեանց սիրովն եւ երկիւղիւն, վկայութեամբ բարերար երախտեացն ի բարերար կամացն յարդարեալ։ 118 Զի Աստուած միշտ ցուցանէ զսուրբ սիրոյն իւրոյ զերախտիսն, զտեսչութիւն շնորհաց իւրոց առ հնազանդեալս եւ ողջախոհս. զի որպէս որդւոց մտերմաց ժառանգութիւն եւ կեանս պատրաստեաց ամենայն բարեաւք։
    119 Իսկ որ ցուցանեն զարհամարհութիւն առ աւրէնսն եւ զանհնազանդութիւն առ կամս նորա, եւ գնան խոտորնակս եւ անխտիր յաղտեղի իրս եւ յամենայն դժնդակութիւնս մեղաց, վասն այսորիկ, ասէ, գայ բարկութիւնն Աստուծոյ ի վերայ որդւոցն անհաւանութեան, ասէ առաքեալբ։ 120 Զի ցուցցէ զիւրոյ արդար իրաւունսն արդարոց եւ մեղաւորաց. զի արդար դատաստանն յերկրի, եւ ի հանդերձեալսն որ կան եւ մնան երանութիւնք եւ տանջանք։
    121 Զի հարուածք որ գան յաշխարհ, վասն մեղաց է իմանալ. զի զղջացեալ զգաստասցին եւ դարձցին յապաշխարութիւն փրկութեան։ 122 Եւ առ այնոսիկ ասէ Տէր մարգարէիւն. Մխիթարեցէ՛ք, ասէ, քահանայք` զժողովուրդ իմ, զի լի եղեւ տառապանաւք. թողեալ լիցին դմա մեղք իւր, զի ընկալաւ ի ձեռանէ Տեառն կրկին զհատուցումն մեղաց իւրոցգ։ 123 Զի հարուածք` դարձելոցն ի թողութիւն մեղաց լինի պատուհասիւքն ի վերայ եկելոցն ի Տեառնէ։ 124 Զի Ես եմ, ասէ Տէր, որ սպանանեմ եւ կեցուցանեմ. հարկանեմ եւ բժշկեմ. եւ ոչ ոք իցէ որ հանիցէ զձեզ ի ձեռաց իմոցա։ 125 Զի զամենայն ակնկալութիւն արարածոց դարձուցանէ ի ճշմարիտ կենդանի յոյսն, զի մի՛ մոլորեսցին զկնի սուտ կարծեաց եւ պատիր խաբեբայ բանից այլանդակաց եւ աղանդաւորաց. այլ յաստուածայնոցն իմացեալք ի ճշմարտութեան աւանդիցն Սուրբ Գրոց եւ յուղիղ հանգամանաց. որոշեալ յամենայն սնոտի կարծեաց, ի մշտնջենաւոր երանութիւնսն վերացուսցուք զմիտս հանապազ։
    126 Վասն այսորիկ միտք եւ զգայութիւնք յիշխանական կամաց լի են ամենայն շահիւք իմաստութեանն` առաջնորդեալ յառաքինասէր վարս յերեւելիս եւ յաներեւոյթս։ 127 Զի նովաւ կեամք եւ շարժիմքբ, եւ նովաւ յառաջիկայսս ի բարիսն ընթանամք միշտ յաղագս աւետեացն եւ անսուտ խոստմանցն։ 128 Զի նա է արարիչ մեր, եւ մեք արարածք նորա. զի մեք կարդասցուք զնա Հայր մեր` առնելով զկամս նորա, եւ նա ասասցէ` որդիք իմ էք, եւ ես ընկալայց զձեզ սիրով, այլ եւ եղէց ձեզ Աստուած, եւ դուք եղիջիք ինձ ժողովուրդգ, ասէ Տէր ամենակալ։ 129 Եւ զի ասէ մարգարէն. Եկայք որդիք իմ եւ լուարուք ինձ, եւ զերկիւղ Տեառն ուսուցից ձեզդ։ 130 Եւ ետ մեզ Որդին Աստուծոյ Հայր կոչել զբնութեան Հայրն իւր եւ զԱստուած մեր. եւ ոչ համարեցաւ զմեզ անարգս` հաղորդս առնել եղբայրութեանն եւ ժառանգորդս իւր արքայութեանն։ 131 Եւ Հայր ի վերուստ ասէ զսիրելութիւն Որդւոյ եւ առնել զկամս նորա, եւ զամենայն որ ինչ ի Հաւրէ ասացաւ։ 132 Եւ վասն Հոգւոյն ասէ. նա եկեալ ուսուսցէ ձեզ զամենայն կամս Հաւր եւ Որդւոյ ի փրկութիւնե։ 133 Զի ի Հաւրէ եւ յՈրդւոյ եւ ի Հոգւոյն Սրբոյ ազատեալք առցեն շնորհս, եւ կատարեսցեն զառաքինութիւնս։
    134 Բայց զարմանալ արժան է, զի անուանք Արարչին յարարածս խոնարհեցան, Հաւր առ հարս, եւ Որդւոյ առ որդիս, եւ Հոգւոյն Սրբոյ առ հոգիս մարդկան. զի այսու իմասցուք զառաւելեալսն ի մեզ սուրբ սիրոյն իւրոյ զնախախնամութիւնն։ 135 Ապա եթէ զայսքան երախտեաց եւ առաւելեալս ի մեզ սուրբ սիրոյն զանց արասցուք, միթէ անիրա՞ւ ինչ է Աստուած, որ ածէ զբարկութիւն իւր ի վերայ այնոցիկ` որ զբարերարութեանն զսէր արհամարհանաւք արհամարհեն, եւ թողուն ի մտաց զյիշումն առատ զպարգեւացն եւ սուրբ սիրոյն զոր եհեղ ի մեզ առատաբարզ։ 136 Եւ որպէս ի ձեռն Մովսէսի առնն Աստուծոյ այս է դատաստանն. որ ապականէ բռնաւոր այր զկին տկար յոչ կամաց, անզաւր եղեալ ի նորա զաւրութենէն, այրն մեռցի, եւ կինն կեցցէ ըստ արդար դատաստանինէ. նոյնպէս է իմանալի մեզ զսատանայի զակամայ ի մեզ զսխալանս իրաց ինչ խորհրդոց եւ կամ շարժմանց անդամոց։ 137 Զի ասէ մարգարէիւն Տէրն. անձն հաւր իմ է, եւ անձն որդւոյ իմ է. եւ անձն որ մեղիցէ, նոյն եւ մեռցիը։ 138 Զի կամաց է մեղանչել անձինն։ 139 Եւ դարձեալ ասէ ցարդարն. կելով կեցցէ, որ զարդարութեան զհետ երթիցէ. եւ մեռանելով մեռանիցի, որ զհետ անաւրէնութեան։ 140 Զի արդար է Տէր, եւ ուղիղ են դատաստանք նորա արդարոց եւ մեղաւորաց։
    141 Եւ անձնիշխան կամաւք կարող եմք զԱստուած ի բարի կամս դարձուցանել ի ձեռն բարի գործոց. եւ դարձեալ ի պատուհաս ըստ չար գործոց։ 142 Զի ի մեր կամս է վայելել ի բարիսն եւ կամ արտաքսել։ 143 Զի ոչ կամի զմահ մեղաւորին, որպէս զդառնալ նորա ի չար ճանապարհէն եւ կեալ ապաշխարութեամբա. Զի ողորմած եմ ես, ասէ Տէր, եւ ոչ պահեմ ոխս դարձուցելոցն յուղղութիւնբ։ 144 Զի որում արժան է գթալ կամ ողորմել կամ ներել, ոչ անտես առնէ. այլ որպէս մարդասէր բժիշկ բժշկէ զներքին եւ զարտաքին անդամսն, եւ զանբժշկելին ի բաց կտրէ` որ յայլսն զվնասն առնեն։ 145 Զի որք ոչ դառնան յապականեալ վարուց, յուշ լիցի նոցա ջրհեղեղին կորուստ եւ սոդոմայեցւոց հրով տոչորումն եւ սատակումն, որ աստ դատեցան եւ անդ դատելոց են ըստ բանին Տեառն որ յԱւետարանսնգ։
    146 Իսկ որ զղջանան եւ դառնան յապաշխարութիւն, նմանեն նինուէացւոցն. զսպառնալեաց բարկութիւնն եւ զեկեալ պատիժս ի Տեառնէ ըստ մարգարէութեան Յովհանու յողորմութիւն դարձուցանեն. եւ այցելութիւն Տեառն կանխէ առ նոսա, եւ ընդունին զխնամս սուրբ սիրոյն։ 147 Իսկ որ խստացուցանեն զսիրտս իւրեանց նմանութեամբ Փարաւոնիդ, զսոյն հարուածս կրեսցեն. որ ոչ լուան Մովսէսի եւ Ահարոնի զառ ի յԱստուծոյ պատուիրեալս նոցա. որ եւ անդէն սատակեցաւ իւրովքն, եւ ժողովուրդն Աստուծոյ ապրեցանե։
    148 Զի մի է Աստուած արարիչ երկնաւորաց եւ երկրաւորաց, եւ յանձնիշխան կամս արարեալ զհրեշտակս եւ զմարդիկ. եւ ի նոցանէ ի կամակար մտաց չարք որոշեցան ի հրեշտակաց եւ ի մարդկանէ։ 149 Եւ անմարմնոց եւ մարմնաւորաց սրբոց փառք եւ պսակք պատրաստեալ կան ի Տեառնէ։ 150 Եւ պատիժս եւ տանջանք եւ դժոխք դիւաց անմարմնոց չարաց, եւ մարմնաւորաց ամբարշտաց եւ պղծոց ըստ արժանեաց իւրաքանչիւրոցն յարդար դատաւորէն։ 151 Զի ի գործոց չարեաց ունին զանուանս դեւք հանդէպ իւրեանց. եւ մարդիկ չարք կախարդք եւ պիղծք յառաջ եկեսցեն ի չար անդր եւ միաբանեալ ընդ չար դեւսն։
    152 Այլ որ կամիցի ի հակառակացն փախչել եւ հրեշտակ լինել, աստուածասէր լիցի, եւ զհաճոյս նորա կատարեսցէ յամենայն սրտէ եւ յանձնէ եւ ի զաւրութենէ, եւ զընկերս սուրբ սիրով երեւելեաւք եւ աներեւութիւք. ամենայն բարեաց երախտաւոր լինել հեռաւորաց եւ մերձաւորաց. սուրբ, անբիծ, անարատ, առողջ, միամիտ, հաւան, հլու, հնազանդ, խաղաղարար, ճշմարիտ, մեկնեալ յամենայն իրաց չարաց. սիրել զբարի եւ ատել զչար, եւ ի գործոց բարեաց զբարի անուն առնուլ եւ ի փառս լինել։ 153 Եւ որ ի բարւոյն մեկուսանայ, եւ նմանող լինի սատանայի հակառակ բարւոյ, անհնազանդ, մեղսասէր, ցանկասէր, հպարտ, ամբարտաւան, խորամանկ, նենգաւոր, սուտ, բանսարկու, խռովարար, չարասէր եւ ոչ բարեսէր. մեկնեալ ի ճշմարտիցն, եւ զչար գործոց զանուն առնու չար, զհատուցումն բարկութեան անմահ տանջանացն. զի ըստ արժանեացն է պարգեւք եւ պատուհասք։
    154 Արդ, մտաւորաց եւ բանաւորաց տուեալ զանձնիշխան կամս ի պատիւ եւ ի փառս, զի փառաւորեսցէ զբարեգործն Աստուած, եւ առաքինասէր վարուք յանձնիշխան կամաց յաւրինեսցեն անձանց պսակս հրեշտակային կարգաւորութեամբ. եւ շնորհս ընդունել ի Տեառնէ յաղագս հանդիսաւոր եւ սուրբ վարուց առաքելութեան, մարգարէութեան, քահանայութեան։ 155 Զի ճշմարտեալք ըստ ամենայնի առցուք զարքայութիւնն պատրաստեալ։ 156 Զի որպէս Աստուծոյ սեփական է արքայութիւնն, եւ մեզ կազմեցաւ սեփական առնել զարքայութիւնն ի ձեռն ուղիղ հաւատոց եւ ճշմարիտ վարուց վասն բազում սիրոյն որ սիրեաց զմեզ եւ եցոյց զերախտիսն։ 157 Եւ որոց վարք անսուրբք եւ պղերգ են յառաքինութիւնս, եւ մտախաբք եւ մեղսասէրք, նոքա նուազեալ են ի փառացն Աստուծոյա. աղարտին, անարգին, անկանին ի շնորհացն յամաւթ եւ ի նախատինս ամենեցուն։
    158 Եւ վասն այսորիկ Աստուած եւ Տէրն զարքայութիւնն արդարոցն կազմեաց, եւ մեղաւորացն զպատիժս պատուհասից. զի ծանիցեն ամենեքեան զուղիղ դատաստանն, արդարք եւ ամբարիշտք։ 159 Եւ մի՛ ոք զարմասցի որ աստ ներէ. Զի քաղցրութիւնն Աստուծոյ, ասէ, զնոսա յապաշխարութիւն ածէբ։ 160 Ապա եթէ ոչ զղջասցին, առանց ողորմութեան դատեսցին յաւուրն բարկութեան երեւման։ 161 Եւ տեսցեն մեղաւորք զփառս արդարոց, եւ կորացեալ հալեսցին ի տխրականս եւ յամաւթն յաւիտենական. որ յերկրի մեծ գոլ զինքեանս քան զարդարսն համարեալ` զհպարտութիւնն ոչ թողացուցանէին տեսանել զինչ արդարքն իցեն եւ զինչ մեղաւորքն։ 162 Բայց զկնի վճարելոյն երեւի արդարոցն փառք եւ մեղաւորացն ամաւթն յաւիտենից։
    163 Եւ այս յայտնի է, զի ոչ տոհմից փառաւորութիւն փառաւոր է առ Աստուծոյ, այլ առաքինութեան բարետոհմութիւն։ 164 Զի ի Հայս ոչ ինչ մեծագոյն եւ ի Պարս` քան զարշակունեաց տոհմ. որ եւ յԱբրահամէ սերեցան աստ, նա եւ յամենայն ազգս թագաւորք երկրի ըստ անսուտ բանին Տեառն ամենեցունգ։ 165 Այլ եթէ ոչ զգաստանայցեն ի բարի, աւելի պատուհաս ընկալցին ի Տեառնէ։ 166 Եւ ծառայք նոցա որ հաճոյ եղեն Աստուծոյ, թագաւորեալք փառաւորեսցին ի Տեառնէ. եւ նոքա պարտաւորեալք յաղագս մեղաց պատժեսցին յարդար իրաւանցն։ 167 Եւ թագաւորք եւ իշխանք եւ դատաւորք եթէ արդարախորհք արդարակշիռք ի յիրաւունս Աստուծոյ, եւ արդարադատք ըստ հոգեւոր մասինն եւ ըստ մարմնաւոր, որբոյն եւ այրւոյն տեսուչք եւ ամենայն զրկելոց խնամակալք, եւ ձեռնտու ամենայն վտանկելոց, նոքա են հիմունք բարեաց, որ հաստատեալ ունին զաշխարհ հնարագիտութեամբ իւրեանց ի հնարս սիրոյ ամենեցուն Արարչին։ 168 Որով աշխարհի բարին յառաջանայ ի գովեստ փառաց շնորհացն Աստուծոյ, եւ ի գովութիւն ամենազաւր տէրութեանն Հաւր եւ Որդւոյ եւ Հոգւոյն Սրբոյ. որում պատիւ իշխանութիւն եւ փառք վայելեն այժմ եւ միշտ եւ յաւիտեանս. ամէն։
ԻԱ
ԵՐԱՆԵԼՈՅՆ ՍՐԲՈՅՆ ԳՐԻԳՈՐ ՎԱՍՆ ՏՐՈՑ ԻՄԱՍՏՈՒԹԵԱՆ, ՈՐ Ի ՀՈԳՒՈՅՆ ՍՐԲՈՅ ՊԱՐԳԵՒԵՑԱՒ ՍՈՒՂ ԻՆՉ ԲԱՆՍ 
    1 Անբաւ են խնամք տեսչութեան Արարչին, եւ լուսաւորութիւն ի յաւրինուածս արարածոց իւրոց։ 2 Զի որում շատն տուաւ, բազումս խնդրէ զարմտիս բարեացն Աստուած. եւ որում սակաւն, յաւելուածս շահիցն ըստ առաւելն առցէ զշահսն։ 3 Որպէս յառակս տաղանդացն է իմանալ յաւելուածովն ի սակաւուցն, եւ ընտրողական մտաւք, զոր ետ Աստուած հրեշտակաց եւ մարդկան. զի լիցին արբանեակք Բարերարին կամացն եւ քարոզք շնորհաց նորա, սերմանել զերախտիս նորա ընդ ամենայն արարածս հաւանական կամաւք եւ ընտրողական շնորհիւ։ 4 Եւ զի գոն առաւելութիւնք իմաստութեան եւ զաւրութեան եւ մեծութեան յերկինս եւ յերկրի։
    5 Զայս լաւութիւն կանխագիտութեանն Աստուծոյ կարգեալ է ի մեզ. զի որ բազումն առ` առաւել սիրեսցէ, եւ զառաւել բարիսն ընծայէ Աստուծոյ. իսկ որ սակաւն, եւ այն յԱստուծոյ խորին գիտութենէն ըստ կարին եւ զմտերիմ շահիցն զիրաւն խնդրէ։ 6 Եւ դարձեալ որ դժնդակ վարս ունին, եւ առ նոսա է զանազանութիւն չարի առաւել եւ կամ նուազ։ 7 Եւ որք դառնան, ոչ անտես առնէ ի խնամոց սիրոյն, թէպէտ եւ արբանեակք եղեն չարին ի կամակար մտաց. զի այսու ցուցցի բարերարութեան խնամք։ 8 Զի մի՛ ոք կարծեսցէ ակնառութեամբ բաշխել զշնորհս յարարածս, այլ ըստ արժանեացն։
    9 Առնէ այցելութիւն եւ անարժանիցն, թէպէտ եւ ոչ զգան. զի խաւարեալ է առաջնորդական միտքն, եւ ոչ տեսանեն զլոյսն իւրեանց։ 10 Զի մտահոսանան խորհուրդք երկրասիրաց` ոչ թողացուցանէ տեսանել զպատճառսն այլ ի հոգս վնասակարս ծփին, յորոց բարի ինչ ոչ, այլ չար։ 11 Եւ վասն այսորիկ արգելեալ է ի նոցանէ շնորհն, զի արգելեալ է ի նոցանէ սուրբ սիրոյն կամք եւ առաքինութեանցն յաւժարութիւնք, բազմադարման երախտիքն կատարեալ հանդիսիւքն բազում համբերութեամբ եւ ճշմարիտ հաւատով. որպէս զի արժանի լինէին արբանեակք ճշմարտութեանն ի կեանս, եւ փառս անձին եւ այլոց։ 12 Եւ եթէ արդարոցն միայն էր բազմացուցեալ զմիտս իմաստութեանն, երեւէր թէ յաղագս այնորիկ յառաջանան արդարք յառաքինութիւնն. այլ ամենեցուն իմացեալ, զի զարդարսն` Աստուծոյ երկիղն յորդորէ, եւ զմեղաւորս աներկեղութիւնն լքուցանէ։ 13 Եւ վասն այսորիկ մեղան եւ խաւարեցան ի խորհուրդս իւրեանց եւ կուրացան մեղաւք անմտութեամբ։ 14 Որք զանձինս իմաստունս համարեցանա. եւ յաչս իւրեանց խորհրդականք, եւ զճանապարհս իմաստութեան ոչ ծանեանբ. զի ոչ է երկիւղ Աստուծոյ առաջի աչաց նոցա։ 15 Եւ վասն այնորիկ ապականեցան եւ պղծեցան, եւ ընդ ուղիղն ոչ գնացին։
    16 Բայց աստուածասիրաց իմաստութեանն առաջնորդեալ յարդարութիւնսն ամենայն ի լաւն եւ յառաւելն, զի միշտ անքակ մնասցէ ի վերին իմաստութենէն ի սուրբ եւ ի խաղաղարար եւ լի պտղովք բարեաւքգ։ 17 Զի ստուգութեամբ կարգաւքն լուսաւորեալ` ի միտ առնու զարդարութիւն ճշմարիտ, եւ ուղղէ զիրաւունսդ արդարութեան միշտ։ 18 Զիմաստութիւն խաւսիմ առ կատարեալս, որ գիտեն որոշել զմշտնջենաւորսն յանցաւորացս. զիմաստութիւն ոչ զաշխարհիս այսորիկ զխափանելոց, այլ որ յԱստուծոյ արդարութիւնք ենե, ճշմարիտ հաւատք եւ սուրբ սէր, սրբութիւն եւ խոնարհութիւն, հեզութիւն եւ ճշմարտութիւն ամենայն առաքինութեամբ յարդարեալ ահիւն Աստուծոյ. եւ զգուշանալ ամենապատիր պատրանաց, եւ որոշել ընդրողական իմաստիւք զբարին խորհրդոց եւ բանից եւ գործոց։ 19 Զի դուռն կենաց իմաստութեանն բաց է. եւ հակառակորդք բազում են գործակցաւ բանսարկուին որ որսայն զորդիս մարդկան ի կորուստ։ 20 Այլ Աստուած ոչ թողու զյուսացեալս իւր, որ կարդան առ նա ի տուէ եւ ի գիշերի, եւ խնդրեն զողորմութիւն եւ զյաղթութիւն առ ամենայն վնասակարութիւնս դիւաց. զի փառաւորեսցի Աստուած այժմ եւ միշտ եւ յաւիտեանս յաւիտենից. ամէն։
ԻԲ
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ՎԱՍՆ ԱՆՓՈՓՈԽ ԻՆՔՆՈՒԹԵԱՆ ԷՈՒԹԵԱՆՆ ԱՍՏՈՒԾՈՅ
    1 Որ տկարութիւն դնէ Աստուածութեանն զաւրութեանն, արտաքոյ ճշմարտութեան հաւատոց է։ 2 Զի ասեն, երբեմն կարող եւ երբեմն ոչ։ 3 Անմիտք. եթէ Աստուած տկարանայ, ո՞վ է որ զաւրացուսցէ։ 4 Ի բաց լիցի չար վարդապետին եւ չար ուսմունքն. զի Աստուած կարող է եւ կատարեալ. ոչ երբէք նուազէ ի կատարելութենէն եւ ի զաւրութենէն. այլ զամենեսեան լնու եւ զաւրացուցանէ, եւ ինքն ոչ յումեքէ լնու եւ զաւրանայ։
    5 Վասն այսորիկ արարչութեանն անուն հաստատեալ կայ Աստուծոյ միշտ. եւ ի հրեշտակաց եւ ի մարդկանէ զառաքեալս եւ զմարգարէս եւ զսուրբս ընտրեաց, զի եղիցին վկայք ճշմարտութեան աստուածգիտութեանն եւ արդարասէր եւ սուրբ վարուց. այլ եւ զաւրութեամբ, նշանաւք եւ արուեստիւք, զի նոքաւք Աստուած փառաւորեսցի։ 6 Եւ ոչ աւգնութիւն առնու Արարիչն յարարածոց յերկնաւորաց եւ յերկրաւորաց. այլ նա նոցա է աւգնական եւ զաւրացուցիչ։ 7 Զի որպէս մարգարէին ասէր Աստուած, թէ Մինչչեւ ստեղծեալ էի յորովայնի` գիտեմ զքեզ. եւ մինչչեւ ելեալ էիր յարգանդէ` սրբեցի զքեզ շնորհաւք մարգարէա։ 8 Այնպէս ըստ կանուխ գիտութեանն իւրոյ հրաւիրէ եւ կոչէ եւ արդարացուցանէ եւ փառաւորս առնէ սիրովբ։
    9 Զի ամենայն արարածք յԱրարչէն միշտ կարաւտանան աւգնականութեան, եւ ոչ Արարիչն յարարածոցս։ 10 Զի անփոփոխելի է Աստուած, եւ փոփոխումն ունին արարածք. որպէս տղայն յերիտասարդութիւն, եւ երիտասարդն ի ծերութիւն, եւ ծերն յապականութիւն. եւ որպէս գարուն յամառն, եւ ամառն յաշուն, եւ աշուն ի ձմեռն` որ խափուցանէ զամենայն կենդանեաց յորդորումն եւ զտնկոց եւ զբուսոց։ 11 Եւ արեգակն փոփոխումն ունի ըստ ժամանակաց ժամանակաց ըստ սահմանելոյն Աստուծոյ զերկայնութիւն աւուրց եւ զպակասութիւն։ 12 Ի ծագաց երկնից են ելք նորա, ասէ, հանգիստ նորա ի նոյն. եւ ոչ ոք իցէ, որ թաքիցէ ի լուսոյ տապոյ նորագ. եւ այսպէս կայ ի սպասաւորութիւն ըստ հրամանի Արարչին յարարածս։ 13 մանապէս եւ լուսին զիւրն ունի սպասաւորութիւն զժամանակացն զփոփոխումն ի մաշելն եւ ի լնուլն. զի նովաւ ծանիցուք զմաշումն երկրաւորացս եւ զնորոգումն յարութեան։ 14 Այլ եւ աստեղք սպասաւորեն ի գիշերի նաւագնացաց, եւ ըստ այլ եւս շարժմանց առ ի պէտս մարմնաւորաց. այլ ոչ ըստ հեթանոսական բարբանջմանցն, որ բախտս եւ ծնունդս ասեն։
    15 Զի Աստուած է, որ արար զամենայն եւ յաւրինեաց, եւ սահման եդ եւ ոչ անցանեն ըստ կարգն։ 16 Եւ ամենայն արարածք ի նմանէ են, եւ կան ունին ի խնամակալ զաւրութենէն յաւդուածովք իմաստութեան։ 17 Եւ գիտութիւնք հնարից եւ արուեստք պիտոյից եւ կարգք յաւրինուածոց եւ չափք կշռոց ի նորա տեսչութենէ եւ ի խնամոց յաւրինեալ է։ 18 Եւ չիք ոք գեր ի վերոյ քան զնա եւ կարող, որ ի նմանէ առնու զհնարագիտութիւն կամ զզաւրութիւն։ 19 Զի ինքն իսկ է ամենայն յամենայնի աղբիւր բարեաց, որ լնու զերկինս եւ զերկիր եւ որ ի նոսա արարածք են։ 20 Որ յոչընչէ արար զամենայն, եւ դարձեալ եղծանէ որպէս եւ կամի։ 21 նորա առաջի է գիտութիւն եւ հանճար եւ իմաստութիւն եւ զաւրութիւն։ 22 Որպէս եւ յարարածս է տեսանել. որ զաւրութեամբ բարձեալ ունի զջուրն երկինք` որ ի վերոյ քան զՆա, եւ երկիր զծով եւ զգետս եւ զլերինս եւ որ այլ եւս արարածք իցեն։ 23 Եւ ոչ կարաւտանայ սեանց եւ աւգնականի եւ հիմանց երկինք եւ երկիր. այլ զաւրութեամբ նորա պահեալ կան, եւ ոչ ապականին առանց նորաա։
    24 Արդ, որպիսի պատիժս պատրաստեալ է, որ խաւսին զԱստուծոյ զհայհոյութիւն։ 25 Նովաւ տկարք զաւրութիւն առնուն. Նովաւ արդարք խրախուսեն եւ յաղթեն հակառակորդաց բռնաւորաց, եւ հանդիսանան ի պահել զպատուիրանս նորա, եւ իմաստնանան ի բարիս։ 26 Ո՞վ է վերակացու եւ աւգնական վտանգելոց ի նեղութեան, որ առնէ զփորձութեան զելս, եթէ ոչ նոյն Աստուածբ։
    27 Այլ եւ զայնս յետս հարցուք զչար լեզուսն, որ ի վերին զաւրացն պէտս ունին աւգնականութեան. կամ յերկրէս արդարոց ասեն զամենակալն Աստուած։ 28 Զի ոչ ինքն ի նոցանէ առնու աւգնութիւն, այլ սպասաւորութիւն վասն այնոցիկ` որ ժառանգելոցն են զփրկութիւնգ նոքաւք ըստ կամաց Արարչին։ 29 Զի նորա իսկ են արարածք վերին զաւրք յանգոյից արարեալ. եւ ի նորա շնորհացն ընտրեցան սուրբք ի մարդկանէ։ 30 Եւ զմտաւորս եւ զբանաւորս զորս հաստատեաց յանձնիշխան կամս, եւ դարձեալ փառաւորէ զողջախոհսն ի միասին զերկնաւորս եւ զերկրաւորս, որք պահեցին զհրամանս նորա եւ ժառանգորդք արքայութեան նորա եղեն։ 31 Եւ երեւեսցի Աստուած ամենայն յամենայնի հրեշտակաց եւ մարդկան անդանաւր։ 32 Զի Բանիւ Տեառն երկինք եւ երկիր հաստատեցաւ, եւ Հոգւով բերանոյ նորա ամենայն զաւրութիւնք նոցադ։
    33 Եւ յաղագս այնորիկ սուրբ մանկունքն ի հնոցին զամենայն արարածս ի փառաբանութիւն ամենակալ եւ ամենազաւր եւ ամենապարգեւ տէրութեանն յորդորեն հանապազ։ 34 Քանզի ասէին. աւրհնեցէք ամենայն գործք Տեառն զՏէր աւրհնեցէք զարարիչն երկնի եւ երկրի եւ որ ի նոսա արարածք իցեն, որ երեւին եւ որ ոչն երեւինե։ 35 Զամենեսեան յանուանէ կոչեն ի գովեստ աւրհնութեան եւ փառաբանութեան ամենասուրբ անուանն, զմտաւորս եւ բանաւորս, զտիւ եւ զգիշեր, զլոյս եւ զխաւար, զծով եւ զցամաք ղողակաւք եւ զեռնաւք, զգազանս եւ զանասունս, զսողունս եւ զթռչունս, զամպս եւ զանձրեւս, զեղեամն եւ զձիւն, զցուրտ եւ զտաւթ, զաւդս եւ զերկիր, զտունկս եւ զբոյսս, զլերինս եւ զբլուրս, զդաշտս եւ զանդունդս խորոց, զվիշապս եւ զկէտս, զհուր եւ զջուր աղբերաց եւ գետոց։ 36 Ի վերայ ամենայնի զԻսրայէլ կոչէ յաւրհնութիւնս. յորոց ընտրեալ հարքն եւ մարգարէքն եւ առաքեալքն եւ մնացորդք ընտրութեան շնորհացն երեւեցան ծառայք Աստուծոյ բարձրելոյ եւ քահանայք Տեառն, եւ անձինք եւ հոգիք արդարոց եւ սուրբք եւ խոնարհք սրտիւք. եւ ի վերայ ինքեանց աւարտեն զաւրհնութիւնն առ Աստուած, զի մի՛ այլ ազգ ինչ թուիցին. այլ զի ծանիցեն ամենեքեան թէ եւ նոքա արարածք իցեն ամենեցունց Արարչին, զորս ի փառաբանութիւն կոչեցին հոգեւոր երգովք անուամբք։
    37 Որ եւ մեզ աւանդեցաւ այս հոգեւոր երգ. զի այսպիսի հոգեւոր երգովք յաւրինուածովք խորհրդածութեամբ ըստ տաւնից, ըստ Քրիստոսի մարդանալոյն, եւ մերոյ փրկութեան, եւ նահատակութեան սրբոց յիշատակաց, եւ զղջման ապաշխարողաց, եւ հանգուցելոց յայսոսիկ շարալծեալ, աւրհնեսցուք գովեսցուք եւ բարձր արասցուք զԱմենասուրբ Երրորդութիւնն, որ արար զամենայն արարածս, եւ ետ մեզ մխիթարութիւն եւ զյոյս բարի ի փառս իւր։ 38 Զի որ անսկիզբն է եւ ամէնիմաց եւ մշտնջենաւոր եւ աղբիւր ամենայն բարութեանց վերնոց եւ ներքնոց, նորա խնամովք ի բարի գործս արարան, եւ կան ի կամս նորա միշտ։ 39 Զի ամենայն եղեալք` որպէս գոյութիւն բնութեանցն եկամուտ է, այսպէս եւ ամենայն ինչ որ ըստ սոցայն է ըստ իւրեանց կարգին եկամուտ է. խրատ գիտութեան եւ իմաստութեան, եւ ամենայն քաջաց եւ առաքինեաց է զաւրավիգ։ 40 Որ ի չգոյէ ի գոյ էած, եւ երեւելիս եւ փառաւորս արար զսուրբս եւ զարդարսա. եւ հրաւիրանաւք կոչեացբ յիւր արքայութիւնն եւ ի փառսն, յանփոփոխ երանութիւնսն, յանսպառ յուրախութիւնսն, եւ յանեղծ եւ յանապական կեանսն։ 41 Ուստի հեռի են ամենայն տրտմականք եւ տխրականք, եւ մերձ յանմատոյց լոյսն. ի փառս եւ ի գովութիւն եւ յաւրհնութիւն Ամենասուրբ Երրորդութեանն Հաւր եւ Որդւոյ եւ Հոգւոյն Սրբոյ յաւիտենից յաւիտեանս. ամէն։
ԻԳ
ԵՐԱՆԵԼՈՅՆ ՍՐԲՈՅՆ ԳՐԻԳՈՐԻ ԽՐԱՏՔ ՃԳՆԱՒՈՐԱՑ ԵՒ ՑՈՅՑՔ ՀԱՆԴԻՍԻՑ, ՈՐ ՅԱՌԱՔԻՆՈՒԹԻՒՆ ՅՈՐԴՈՐԵՆ
    1 Ամենայն որք հրաժարեցան յաշխարհէս եւ ընծայեցին Աստուծոյ զանձինս ի հնազանդութիւն ճշմարտութեան սուրբ հարցն աւանդից` կուսութեամբ ճգնաւորել յաղագս խոստացեալ աւետեացն, զգոյշ կացցեն խորհրդոց եւ բանից եւ գործոց. զի մի՛ խայթեսցէ դարանակալ աւձնգ, եւ խափանեսցէ ըստ Աստուծոյ զգնացս սրբութեան եւ արդարութեան առաքինասէր վարուց։
    2 Ամենայն հոգեւոր խրատուց անխարդախ կալ. բարկութեանն զհեղութիւնն միշտ. անզգամութեանն զհանդարտութիւնն. թշնամանաց զբարեբանութիւնն. անհնազանդութեանն զհնազանդութիւնն. ստահակութեանն զհաւանութիւնն. անհամբերութեան զհամբերութիւնն. ոխակալութեանն զանոխակալութիւնն. մախանացն զաննախանձութիւն. դառնութեանն զքաղցրութիւնն. չարութեան զբարերարութիւն. անգործութեանն զգործասիրութիւնն. մեղմեխութեանն զռոշնութիւնն. յարատութեանն զհամեստութիւն. կատականաց եւ ծաղեր զարտասուս. ատելութեանն զսէրն սուրբ ունել. անյուսութեանն զյոյսն առնուլ. տրտմութեանն զզուարթութիւնն. փորձանաց զերկայնմտութիւն. ագահութեանն զչափաւորութիւնն. ընչասիրութեանն զարհամարհանս. պատուասիրութեանն զնուաստութիւնն. թերահաւատութեանն զհաւատս ճշմարիտս, եւ որ այլ եւս են չարին մեքենայք` որ ընդդէմ ճշմարտութեանն զպատերազմ առնեն ընդ աչս եւ ընդ լսելիս եւ ընդ ունչս եւ ընդ ճաշակելիս եւ ընդ լեզուս եւ ընդ ձեռս եւ ընդ ոտս եւ ընդ սիրտս` որ խորհրդոցն է շտեմարան ի լաւսն կամ ի վատթարսն հակամիտել։ 3 Զորս պարտ է վերագոյնս առնել ամենայն վնասակարաց առաքինասէր վարուք ըստ յառաջ ասացելոց հանգամանաց խրատուց, որ ընդ չարեաց զպատերազմն առնէ զյարուցեալսն ի վերայ ճգնաւորացն ճակատամարտ միշտ։ 4 Յայսոսիկ է մարտ մեծ. եւ դարձեալ յաղթութիւն մեծագոյն, որովք հակառակամարտն կործանեսցի` որ յայնոսիկ է պանծացեալ, եւ հրապուրանաւք յուսայ յաղթել նորամտիցն։
    5 Բայց դու, ո՛վ անձն, որ ընձայեցար Աստուծոյ, մի՛ զնա քեզ խորհրդակից առնուր. այլ մարտիր զբարիոքն մարտն, եւ բուռն հար զայսոցիկ խրատուց, անմոռաց ունելով զախոյեանն սուրբ ճգնաւորաց, որ շաղեն եւ պատեն զոգիս եւ զմարմինս։ 6 Ուշ ունելով մտերիմ խորհրդով եւ արժանաւորապէս ըստ Աւետարանին Քրիստոսի կրաւնաւորիլ։ 7 Մերկանալ զաշխարհական ցանկութիւնս ամենայն, եւ զգենուլ զնոր մարդն ամենայն բարի գործովք զարդարեալ ներքոյ եւ արտաքոյ սուրբ եւ անարատ կատարեալ արդարութեամբ եւ սրբեալ յամենայն ցանկութեանց երկրաւորացս։
    8 Նախ զաստուածսիրութեան զհանգամանս յանձին հաստատել սուրբ սրտիւ եւ անկեղծաւոր հաւատով. պատրաստ լինել ըստ արժանի իւրոյ ընծայութեանն յոր կոչեցաւն. յամենայն բծից անարատ եւ մաքուր եւ հաճոյ Աստուծոյ լինել։ 9 Մտաւք եւ ամենայն անդամովք հաստատուն եւ անշարժ եւ անդրդուելի կալ ի կարգի ճգնաւորական հանդիսիցն։ 10 Մարտնչել ի հոգեւորական մարտին ընդդէմ հանապազորդեան թշնամւոյն. որ ընդ զգայութիւնսն եւ ընդ խորհուրդսն ի ներքս պատերազմ է, եւ յաղթութիւն ի վերին աւգնականութենէն. իմաստութեան հոգւոյն առաջնորդել յամենայն արդարութիւնս, եւ ի վայր կործանել զհակառակամարտսն բարեձեւութեան կարգաց եւ կրաւնից։ 11 Զի զէն զինուորութեան ճգնաւորաց չէ մարմնաւոր, այլ հոգեւոր յԱստուծոյ առ վանումն չարինա։ 12 Անսրբութեանն զսրբութիւնն ի ներքս ամբարել յամենայն անդամսն. եւ յանմաքուր խորհուրդսն զողջախոհութիւն սրբեալ յամենայնի։ 13 Որկորստութեանն զպարկեշտութիւնն. արբշռութեանն զժուժկալութիւնն. շուայտութեանն զհամեստութիւնն. ծուլութեանն զհանդէսս առ ամենայն ջանս։ 14 Թուլութեանն զպնդութիւնն. ձանձրութեանն զփոյթն. ամբարտաւանութեանն զխոնարհութիւնն. հպարտութեանն զնուաստութիւնն. սնափառութեանն զանփառութիւնն. ստութեանն զստուգաբանութիւնն. երդմնահարութեանն զճշմարտութիւնն. խորամանկութեանն զկատարեալ սէրն։
    15 Եւ զգուշացեալ ամրացեալ կացցես աղաւթիւք եւ պահովք ջերմեռանդ արտասուաւք, սուրբ սիրով, շնորհալից յուսով եւ բաղձալից գթով առ Աստուծոյ կամսն։ 16 Ահիւ եւ երկիւղիւ ի բարեպաշտութեան ջանս յառաջանալ միշտ, եւ առաւելուլ ի բարի գործս, եւ ոչ պակասեցուցանել յառաքինութեան վաստակոց յերեւելեաց կամ յաներեւութից. եւ զհանգամանս չարին խափուցանել հանդիսաւոր յառաջադիմութեամբ։ 17 Զփառասիրութիւն զամենայն ի բաց ընկենուլ եւ զցանկութիւն չարեաց եւ զմեղս դիւրաշարժս իրաւամբք արդարութեան, առողջութեան անարատութեան։ 18 Անբիծ երախտեաւք սուրբ սիրոյն անհանգիստ կալ ի ճգնաւորական մշակութեանն ըստ բարերար սիրոյ երախտեացն Աստուծոյ առ ի հնազանդութիւն Աստուծոյ եւ առ որս հաղորդութիւնն եղեւ սիրով։
    19 Զի ճշմարտեալ պահեսցէ զմիաբանութիւնն յաւդիւ խաղաղութեան անբարեփորձ մտածութեամբք առ ի կատարեալ հաւանութիւնն եւ ի հնազանդութիւն եղբայրութեանն եւ հաւատացեալ առաջնորդին. որով եւ զխոստովանութիւնն նովաւ ընծայեաց Աստուծոյ ստուգապէս. որով եւ զպտուղ ապաշխարութեանն առնէ ըստ սխալանաց խորհրդոց եւ բանից եւ գործոց։ 20 Զի զթողութիւն մեղացն առցեն ի Փրկչէն վկայութեամբք առաջնորդին եւ եղբայրութեանն. եւ յայնոսիկ անշարժ հաստատուն արմատացեալ կացցեն ի նոյն վանս։ 21 Եւ մի՛ երկմտեսցեն. զի որ երկմիտն է, նման է հողմակոծեալ եւ տատանեալ ալեաց ծովու. մի՛ ակն կալցի մարդն այն առնուլ ինչ յԱստուծոյ բարիսա։ 22 Այլ ճշմարտեալ հաւատով եւ անբիծ վարուք կատարեսցէ զառաքինութիւնսն ահիւն Աստուծոյ, ի շնորհաց Սուրբ Հոգւոյն զաւրացեալ համբերութեամբ բազմաւ ըստ առաքելոյ խրատուն, ի նեղութիւնս, ի վիշտս, ի չարչարանս, ի գանս, ի բանդս, ի խռովութիւնս, յաշխատութիւնս, ի հսկմունս, ի պահս, ի սրբութեան, ի քաղցրութեան, ի բարութեան Հոգւոյն Սրբոյ յարդարեալբ։
    23 Զի որ սիրէն զիս, ասէ Տէրն, զպատուիրանս իմ պահեսցէ, զոր Սուրբ Հոգին ազդեաց. ապա ես եւ Հայր իմ եկեսցուք եւ աւթեւանս առ նմա արասցուքգ։ 24 Որքան է մեծութիւն եւ փառք եւ շնորհք, որք տաճար լինին Ամենասուրբ Երրորդութեանն. զի Բնակեցայց ի նոսա, ասէ, եւ սրբեցից եւ եղէց նոցա Աստուած, եւ նոքա եղիցին ինձ ի ժողովուրդդ, ասէ Տէր ամենակալ։
    25 Արդ, քանզի որ զայս աւետիս ունին ճգնաւորք, կատարեսցուք զսրբութիւն ահիւն Աստուծոյ. անբիծ անարատ սուրբ սիրով հնազանդել ընդ ամենահեշտ լծովն` որ թեթեւ է առաքինեաց անձանց եւ ծանր աշխարհասիրաց, զորս եւ կոչէ քաղցր ձայնիւ, ասէ. Եկայք առ իս ամենայն աշխատեալք եւ բեռնաւորք, եւ ես հանգուցից զձեզ. առէք զլուծ իմ ի ձեզ, եւ ուսարուք յինէն զհեզութիւն, զխոնարհութիւն եւ զհնազանդութիւն եւ զամենայն արդարութիւնս, եւ գտջիք հանգիստ անձանց ձերոց. զի լուծ իմ քաղցր է յաղագս յուսոյն, եւ բեռն իմ փոքրոգի յաղագս առաւել վարձուցն հատուցմանցե։
    26 Զամենայն դժնդակ ապարասանութիւնս զբարուց շարժմանց սանձել խաղաղարար ազատութեամբն եւ անարատ սրբութեամբն, եւ մտել ի նաւահանգիստն հանդարտութեան հոգւոյ եւ մարմնոյ, եւ յամենայն վշտագին հարուածոց չար ցանկութեանց ազատել։ 27 Ունկնդիր լինել առաջնորդաց խրատուց եւ հպատակ կալ նոցա հրամանացնզ. եւ նոքա մի՛ անհոգ լիցին ժողովրդեան ուխտին, զի համարս տալոց են վասն նոցա յաւուրն այցելութեան։
    28 Եղիցի յամենեսեան ճշմարտասիրութիւն. մի՛ բանսարկուս, մի՛ խորամանկս, մի՛ հակառակողս առ հրամանս վերակացուին, մի՛ տրտնջողք ի գործ կամ յայլ ինչ իրս, մի՛ խռովարարք եւ թշնամանողք։ 29 Զի որ զձեզ խռովեցուցանէ, կրեսցէ դատաստան ո՞ ոք եւ իցէէ ասէ առաքեալ։ 30 Այլ զհետ երթալ խաղաղութեան եւ զսուրբ սիրոյ. եւ լինել որդիք Աստուծոյ եւ ժառանգակիցք Քրիստոսի, որ արար խաղաղութիւն յերկինս եւ յերկրի։ 31 Եւ հնազանդել եւ հաւանել միմեանց երկիւղիւն Տեառն։ 32 Անխզելի պահել զմիաբանութիւն եղբայրութեանն հաւանական սուրբ սիրովն, որ ի միմեանս կապէ եւ ոչ թողու քայքայել եւ անջատել ի միմեանց պատճառանաւք, որ զանձին վրէժ խնդրեն եւ ոչ զմիաբանութիւն սիրոյ։
    33 Եւ որ վերակացուն է, զգաստ լիցի առ մերձաւորս եւ նախատես առ հեռաւորսն. խրատել զեղբարս խորագիտութեամբ ըստ ժամանակին, ըստ ընդունելութեանն, ըստ բարուց սրտին։ 34 Զկրսերն խրատել յահ եւ յերկիւղ Տեառն եւ ի հնազանդութիւն եղբարցն։ 35 Եւ հաւանեալ ամենեցուն ի կամս առաջնորդին եղբայրութեանն` ոչ ինչ ի գործելեացն առանց կամաց նորա եղիցի։ 36 Եւ որ արտաքոյ նորա կամացն խորհի ինչ կամ ասէ կամ գործէ, պարտաւոր է ապաշխարութեան. զի զառաջնորդն արհամարհեալ` զԱստուած արհամարհէ. քանզի ասաց Տէրն. Որ զձեզ անարգէ, զիս անարգէ. եւ որ զձեզ ընդունի, զիս ընդունի. եւ որ զբանն ձեր պահեսցէ, զիմն պահեսցէա։
    37 Այլ խոնարհութեամբ եւ կամաւոր հնազանդութեամբ նուաճեալք առ հասարակաց աւգուտն, եւ հաւանութիւն Աստուծոյ պատուիրանին եւ հաւատացեալ յԱստուծոյ առաջնորդին։ 38 Զի որք են, ասէ, յԱստուծոյ կարգեալ են. եւ որք ընդդիմակացքն են, կրեսցեն դատաստան որք եւ իցենբ։ 39 Եւ հաւանեալ ի մի վանս եւ ի մի միաբանութիւն փառաց Ամենասուրբ Երրորդութեանն միաշունչք եւ միախորհուրդք, ոչ ըստ գրգռութեան իրիք եւ ոչ ըստ սնապարծութեան, որպէս աւրինադրէ առաքեալ. այլ խոնարհութեամբ զմիմեանս առաւել լաւ համարել քան զանձինսգ։ 40 Նոքա են, որ զսուրբ սիրոյն զիւղն միշտ յինքեանս ունին, եւ պայծառ լապտերաւքն մտանեն յառագաստնդ։ 41 Զորս ամենակալ Հայրն ուրախ առնէ յաւետիս երկնաւոր փեսային յանսպառ ուրախութիւնսն։
    42 Բայց որ որոշին եւ մեկնին ի միաբանութենէ եղբայրութեանն, նոքա նմանեալք են յիմար կուսանացն, եւ զիւղ սիրոյն ոչ ունին. որոց փակի առագաստն յաղագս շիջանելոյ հարսանեկան ջահիցն։ 43 Որք լսեն ի ձայնէ փեսային, զի որով ոչ ցուցէք յեղբարս զսէրն, եւ զմիաբանութեան կապն խզեցէք, երթայք ի խաւարն արտաքին։ 44 Եւ որք զմիաբանութիւն սիրոյն հոգեւոր առ եղբայրութիւնն առողջ պահեցին եւ զմիամտութիւն առ վերակացուն, երանելիք են. եւ ամենայն բարեաց հանգամանս եւ առաքինութեան ցոյցք ի նոսա է տպաւորեալ։
    45 Եղբայր զեղբայր յորդորելով ի բարի գործս ի հանդէս բարի նախանձու ի սէր Աստուածութեանն ամենայն հաւատարմութեամբ զիւրաքանչիւր գործն յառաջացուցանել փութասցէ, եւ անդանդաղ զփառաբանութիւնն կատարել ի Տէր. եւ աւր ըստ աւրէ յաւելուած լիցի լաւութեան եւ պիտանութեան։ 46 Զգաստութիւն եւ զգուշութիւն եղիցի գործաւորացն որ ի նա հաւատացաւն իւրոցն` զամենայն ստուգութեամբ աւարտեսցեն հաճոյ Աստուծոյ եւ առաջնորդին եւ եղբայրութեանն։
    47 Եւ հասարակաց պաշտաւնն մի՛ պատճառանաւք ինչ խափանեսցի, բայց եթէ ի պէտս ինչ եկեղեցւոյն զբաղեալ հրամանաւ վերակացուին. սակայն եւ անդ կատարեսցի աղաւթքն։ 48 Եւ ամենայն ուրեք պաշտաւն աղաւթիցն հոգեւորապէս կատարեսցի անխափան. ի նստել ի տան, ի գնալ ի ճանապարհի, ի գործել եւ ի ննջել եւ ի յառնել։ 49 Եւ չթողուլ ի մտաց զյիշատակսն Աստուծոյ. այլ եւ զկամսն նորա առնել ըստ ամենայն արուեստից սրբութեամբ եւ արդարութեամբ. եւ մտաւքն հանապազ դեգերեալ կացցէ ի դրունս ողորմութեանն Աստուծոյ անդադար խնդրուածովք եռանդնասէր հոգւով եւ արտասուաւք ջերմեռանդ միշտ, զի ընդունելութեան արժանի լինիցին աղաւթքն. եւ պարգեւատու լինի ամենակալն Աստուած, որ զամենեցուն կամի զփրկութիւն, եւ արքայութեանն արժանաւոր լինել ի Քրիստոս Յիսուս։
    50 Եւ դիւրաւ հաւանութիւն ճշմարիտ սիրով առ վերակացուն եղիցի ամենեցուն. եւ մի՛ ըստ իւր կամացն խնդրեսցէ զգործն ի նմանէ, այլ զոր նայն հաւատայ ի հասարակաց աւգուտն, ի մարմնաւոր պէտս եւ ի հոգեւոր շահս։ 51 Զի կարասցեն ասել ամենեքեան` թէ յորմէ հետէ ընծայեցաք Աստուծոյ, զամենայն կամս մարմնոյ եւ զմտաց խափանեցաք, եւ տուաք զանձինս ի ծառայութիւն նախ Տեառն եւ ապա առաջնորդաց ի հնազանդութիւն ըստ պատուիրանին Աստուծոյ, որ ի սուրբ հարցն մեզ աւանդեցաւ։
    52 Զի որպէս անդամք մարմնոյն մի մարմին են յաւդեալ եւ պատշաճեալ, սակայն իւրաքանչիւր զիւր ներգործութիւնն առանձին ունի, աչք տեսանեն, ականջք լսեն, ունչք հոտոտին, լեզու խաւսի եւ բերան ճաշակէ, ձեռք գործեն, ոտք գնան եւ միտք իմանան, եւ նովաւ շարժին զգայութիւնքն ի գործ հոգեւորաց եւ մարմնաւորաց, այսպէս ժողովուրդ Աստուծոյ սիրով յաւդեալ եւ միաւորեալ ի կամս Աստուծոյ եւ առաջնորդական միտքն ի վերակացուն` որ զտեսչութիւն եղբայրութեանն ունի միշտ. եւ այլք զհաւանութիւն ըստ իւրաքանչիւր ներգործութեան։ 53 Զի որ թուին յանդամսն եթէ տկարագոյնք են, կարեւորք են այլոցն առ սպասաւորութեանն հանգամանս։ 54 Եւ որպէս չէ հնար յառողջ անդամոցն հատանել, բայց ապականեալն յանբժշկելեացն ի բաց հատումն` որ առանց բժշկութեան ունի զվէրս. եւ զի ոչ է հնար յայլոց անդամոց յայլս յարել, նոյնպէս առանց բժշկութեան է որ ի միաւորեալ եղբայրութենէն հատանի եւ ի վանացն որոշի, եւ զուխտն եւ զսէր եւ զդաշինսն, որ առաջի Աստուծոյ` անարգէ, եւ լինի պարտաւոր յաւիտենից տանջանացն։
    55 Բայց եթէ ի կամաց վերակացուին եւ ի հասարակաց եղբայրութեանն բռնադատեսցի յեպիսկոպոսութիւն կամ յառաջնորդութիւն այլոց եւ ի քահանայութիւն` որ զնոյն կարգ ունիցին ի Տէր, եւ զայս ոչ յաւժար կամաւք ընդունել։ 56 Բայց եթէ յառաջնորդէն եւ յեղբարցն հարկաւորեալ բռնադատեսցի, բազում արտասուաւք եւ ապաշաւանաւք յաղագս փրկութեան այլոց հաւանեսցի, եթէ իցէ այնպիսի ոք, որ ոչ հայհոյեսցի անուն Տեառն Աստուծոյ մերոյ։ 57 Բայց ճշմարիտ սուրբ սիրոյն ի յեղբայրութենէն եւ հաւանութիւն յառաջնորդէն մի՛ հանցի. այլ որպէս զմիմեանս հոգայցեն ի հոգեւոր լրումն։
    58 Նա եւ ամենայն ուղղափառ ժողովք եպիսկոպոսաց` որ զուղղափառ հաւատսն հաստատեցին եւ կանոն սահմանեցին եկեղեցւոյ, եւ զայս սահմանեցին նզովիւք. Եղբայր ոք, ասէ, մի՛ իշխեսցէ ի վանացն ելանել կալ ուր եւ կամեսցի առանց կամաց վերակացուին եւ եղբայրութեանն. եւ որ ոք յանդգնեալ զայս առնէ, ընդ նզովիւք կապեսցի ի հարցն։ 59 Զի ամենայն ոք յոր ինչ կոչեցաւն` ի նոյնն կայցէա ասէ առաքեալն Աստուծոյ։ 60 Զի ամենեքեան ի մի յոյս կոչեցան ի Քրիստոս. զի մի մարմին պատուական ի սուրբ մարմնոյ նորա եւ յարենէ պատսպարեցան ի փառատրութիւն։
    61 Ապա եթէ ունի ինչ պատճառս մեկուսանալոյ, մի՛ ծածկեսցէ յառաջնորդէն եւ յեղբայրութեանն. եւ բազմացն վկայութիւնքն հաւատարիմ է առաջի Աստուծոյ եւ ամենայն ուխտին։ 62 Զի արհամարհեալ ուրուք զաւրէնսն Մովսէսի` առանց ողորմութեան առ երկու կամ երիւք վկայիւք մեռանէր. իսկ ո՞րչափ սաստիկ պատժոց արժանի համարեսցուք զայնոսիկ` որ մարմնով եւ արեամբ դաշնաւորեալք ի միաբանութիւն ըստ ուխտի եւ հրաժարման յաշխարհէս սկզբման կարգին ի պահել զաւանդն միաբանութեամբ մինչեւ ցվախճան։ 63 Եւ գիտեմք զայն որ ասացն Տէր. Իմ են վրէժխնդրութիւնք, եւ ես հատուցից, ասէ Տէր, զհնոյն եւ զնորոյն պատիժսբ։
    64 Այլ այս ջան ի մտի կայցէ վերակացուին` գաղտնի եւ յայտնի խրատ առ ամենեսեան, զի կարասցէ ուղղել զթիւրեալսն ի ճանապարհացն արդարութենէ ի ճշմարտութեան աւանդսն։ 65 Եւ յամենայնի ոչ անհոգ լինել ի խոստովանութիւնս եւ յուղղութիւնս հոգւով եւ մարմնով. զի զամենայն որք նմա հաւատացան` կատարեալս կացուսցէ առաջի բեմին Քրիստոսիա։ 66 Զի որ արասցէ եւ ուսուսցէ, մեծ է առաջի Աստուծոյ։
    67 Այլ որ տնտեսն է` համարեսցի զինքն Աստուծոյ մատակարար. ահիւ եւ երկիւղիւ տնտեսեսցէ զհաւատացեալսն յԱստուծոյ աւանդսն, եւ զգուշասցի անաւթոցն. մի՛ ի ծուլութենէ կորուսցէ, եւ կամ յարհամարհանաց արտաքս ընկեսցէ. եւ անփոյթ արարեալ աւանդիցն յաճախ ի ծախս առից ոչ ի հաճոյս Աստուծոյ, եւ կրեսցէ դատաստան ի Տեառնէ` որ ի միտ առնու զամենայն զխորհուրդս եւ զգործս. զի ամենայն ինչ յԱստուծոյ է նուիրեալ յաղագս պիտոյից եղբայրութեանն։ 68 Մի՛ հեղգասցի ի գործ կամ ի բաշխելն անհաւասար. այլ յամենայնի զԱստուած առաջի աչաց կալցէ, եւ ահիւն Աստուծոյ ստուգապէս մատակարարեսցէ հրամանաւ վերակացուին։ 69 Արթուն եւ զգաստ լինել առ ամենայն կամս սպասաւորութեան. ըստ իւրաքանչիւրոցն արժանի ըստ պիտոյիցն զդարմանսն առնել։ 70 Ծերոցն, հիւանդաց, տկարաց, ճանապարհորդաց, վաստակաւորացն եւ որ ի վնասուցն կարգի իցեն, ըստ արժանեացն եղիցի մատակարարելն հոգեւորապէս ըստ Աստուծոյ։ 71 Մի՛ աչառանաւք եւ կամ խեռիւ, զի մի՛ զրկեսցին ի վարձուցն հատուցմանց. այլ որպէս մայրենի գթովք առ ամենեսեան լիցի, զի առցէ զվարձն յամենակալ Հաւրէն` եկայք աւրհնեալք Հաւր իմոյ, ժառանգեցէք զարքայութիւննբ. զի որովհետեւ արարէք տնտեսութիւն եղբարց, ինձ արարէք։ 72 Թողում ասել եւ որք այսպէս ոչ արարին` զպատիժ պատուհասիցն, զհուրն անշէջ։
    73 Եւ որք շաբաթաւորքն են, կահուցն զգուշասցին, եւ զգործսն մտերմութեամբ կատարեսցեն։
    74 Եւ տեսուչք հիւրոցն մի՛ անտես առնել զկարաւտեալսն, եւ զհիւրին դարմանսն ըստ իւրաքանչիւրոցն զպէտսն լնլով զուարթամտութեամբ. եւ մի՛ աղմկել առ խնդիրսն, այլ սիրով եւ անխռով զամենեսեան յուղարկել բանիւք եւ իրաւք։ 75 Եւ ինքեանք մի՛ լուծցեն պատճառանաւք հիւրոյն զպահս եւ զաղաւթս, զի մի՛ զրկեսցին ի վարձուցն Աստուծոյ. այլ զգաստասցին ամենայն գործաւորք ի ժամ աղաւթիցն, զի մի՛ ի հեղգացելոցն ի դատաստանս անկանիցին։ 76 Եւ յամենայն իրս ի կամաց վերակացուին եղիցի հրաման. զի ասացեալն ի նմանէ ընդունելի եղիցի ամենայն յամենայնի ի կամս Տեառն։ 77 Եւ որ ինչ նոքաւք մատակարարին, նմա պարտ է գիտել զամենայն որպէս արժանն է։
    78 Այլ եւ որ տեսուչք են եզանց հողագործաց կամ խաշանց արաւտականաց եւ հաւտից կթոց եւ գրաստուց բեռնակրաց, ամենեքին ուշ կալցին խնամելոյ, եւ հաւատարմութեամբ ցուցանել զարդիւնս շայեկանս ամենայն ճշմարտութեամբ, որպէս Աստուծոյ գործավարք եւ իմաստուն մշակք արդիւնակատարք` ժողովել յշտեմարանս, զի իցէ աննուազ տալ ում պիտոյ իցէ։ 79 Տալ զնոցա աշխատութեանցն պտղաբերութիւն ի տուն Տեառն Աստուծոյ. եւ զհատուցումնն առցեն յԱրարչէն ըստ իւրաքանչիւր վաստակոց. որ տեսանէ ի ծածուկ եւ հատուցանէ յայտնապէս յաւուրն այցելութեան զանսպառ բարիսն. որ ի սակաւուն հաւատարիմ եղեալ` ի բազում բարիսն վայելենա։
    80 Սոյնպէս եւ որոց աւդն հաւատացաւ, զիւրաքանչիւրոցն զպէտսն կաւշկաց կատարեսցեն առանց հակառակութեան եւ ակնառութեան, եւ որ այլ ինչ պէտք են աւդոյն։ 81 Ամենեցուն հեզութիւն եղիցի նպաստաւոր խնդրողացն եւ կատարողաց զառ ի պէտսն արժանաւոր սիրով եւ խոնարհ սրտիւ, զի ժառանգեսցէ զաւրհնութիւնս։
    82 Նոյնպէս եւ ամենայն ոք որոց գործ հաւատացաւ եւ հոգք առ ի պէտս եղբայրութեանն, ահիւ եւ զգաստութեամբ եւ առանց խարդախութեան ըստ ամենայնի լիցի։ 83 Միշտ զԱստուած ունել առաջի աչաց, եւ ոչ իւիք ի ճշմարտութենէն վերջանալ. այլ ստուգապէս որպէս Աստուծոյ մշակ անխարդախ յամենայնի։ 84 Ամենեցուն գործավարաց եւ գործակալաց սկիզբն վերստին յերկիւղ Տեառն լիցի. եւ երկիւղիւ յարմարել զգործն ի շահ աւգտից հոգէխառն յառաջադիմութեամբ հաւատարիմ ի գործ մշակութեան անվեհեր փութով։ 85 Ոչ որպէս մարդկան հաճոյ, այլ որպէս Աստուծոյ` որ քննէ զսիրտս եւ զերիկամունս. ի միտ առնուլ զիւրաքանչիւրոցն զյաւժարութիւն. զբան եւ. զգործ։ 86 Որ հաւատարիմն են յամենայնի հոգեւոր շահիւքն եւ մարմնաւոր ըստ Աստուծոյ պատուիրանին, եւ շինութիւն եղբայրութեանն ի հաւանութիւն ուխտին, ժառանգեն զկեանսն յաւիտենից։
    87 Իսկ որ զհակառակութեան եւ զանսրտացաւութեան եւ զպղերգութեան զմիտս ունիցին, մեկնեալ ի ճշմարտութենէն, ի հեռ եւ ի նախանձ, ի ստահակութիւն եւ ի տրտունջ, ի բամբասանս եւ ի շոգմոգութեան բանս արկեալ, բարկութիւնն Աստուծոյ կայ եւ մնայ ի վերայ նոցա. հուրն ահեղ եւ ամենափորձ` որ այրէ զխոտանսն, եւ զսուրբսն լուսաւորէ անշիջանելի լուսովն։
    88 Եւ եղիցի վերակացուն հայր բարեմիտ, բարեխորհ եւ բարեգործ. աւրինակ լինել ամենայն բարեձեւութեան կարգաց եւ կրաւնից, աղաւթից եւ պահոց, խոնարհութեան եւ հեզութեան, ուղղութեան եւ ճշմարտութեան, տքնութեան եւ արտասուաց, խաղաղութեան եւ հանդարտութեան, սիրոյ եւ երկայնմտութեան, իրաւանց եւ արդարութեան, աշխատութեան եւ ժուժկալութեան, պարկեշտութեան եւ զգաստութեան, անարատութեան եւ անբծութեան. անբամբաս յամենայն ի վերագոյնսն` ըստ աւրինաց արդարութեան եղեալ յամենայնի. եւ հաւատացեալ նմա յԱստուծոյ ժողովուրդ իմաստութեամբ եւ գիտութեամբ խրատել. ի սրբութիւն եւ յամենայն առաքինասէր վարս զաստուածային սէրն զաւրացուցանել յանձինս, եւ արհամարհել զաշխարհիս սէր։ 89 Եւ երկաքանչիւրոցն հաւաստիք երեւել առ ամենեսեան` Աստուածայնոյ սուրբ սէրն։ 90 Զի որ սիրէն զիս, ասէ Տէրն, զպատուիրանս իմ պահեսցէ. եւ որ ոչն սիրէ զիս, զպատուիրանս իմ ոչ պահէբ։
    91 Եւ զի վերակացուն հայր հոգեւոր կոչեցաւ, եւ ծնեալքն առ ի նմանէ հոգեւոր որդիք ըստ կարգի ճգնաւորաց. որ առաւել ունի զհանգամանս քան զմարմնաւոր ծննդոց. որպէս զմկրտութեանն ունի զնմանութիւն ըստ ամենայնի։ 92 Եւ այսպէս լինել որդիք լուսոյ եւ որդիք արդարութեան` հրաժարեալք յաշխարհական ի զբաղմանց, որ մթացուցանեն զմիտս եւ խաւարեցուցանեն զզգայութիւնս, եւ առնեն որդիք խաւարի եւ ժառանգք դժոխոց։
    93 Եւ զի պարտ է հոգեւոր ծննդոց հոգեւոր վարս ստանալ կատարեալ հնազանդութեամբ առ հոգեւոր հաւրութիւնն, նովաւ զխոստովանութիւնն Աստուծոյ ընծայել ստուգութեամբ, եւ մի՛ սուտք ի խոստովանութեանն լինել։ 94 Ըստ ամենայն սխալանաց վնասուց զդեղ բժշկութեանն դիւրաւ ընկալցին. եւ առ ամենայն հրամանսն հաւան եւ հպատակք, որպէս յերկնաւոր Հաւրէն առեալ հրաման առ գործ պատուիրանին, որ զհասարակաց եղբայրութեանն զհանգամանսն հոգւով եւ ճշմարտութեամբ. Զայն խորհել եւ առնել որ եւ ի Քրիստոս Յիսուս, որ հնազանդ եղեւ Հաւր մահուչափ եւ մահու խաչիա։ 95 Եւ նա ոչ ամաւթ համարի զկոչեցեալսն եւ զհրաւիրեալսն ի կարգ աստուածային կրաւնից եղբարս անուանել զնոսա ինքեան եւ ասել. Պատմեցից զանուն քո եղբարց իմոց. ի մէջ եկեղեցեաց աւրհնեցից զքեզբ։
    96 Եւ այսպիսի հաւանական մտաւք եւ սուրբ սիրով վերաբերիլ յամենայն վնասակարացն` որ ընդ երկիր քարշէ. վերնոցն զհետ երթալ երկնայնոցն եւ անմահից, որ կուսութեամբ է նոցա սեպհականութիւնն եւ անարատ վարք եւ հանապազորդ փառաբանութիւն Ամենասուրբ Երրորդութեանն։ 97 Զի մաքուր եւ ամբիծ եւ անարատ կուսութիւն ընտանութիւն ունի առ վերին զաւրս երկնաւորացն ժողովսն. եւ զփառաբանութիւնն նմանապէս ունին առ Աստուած։ 98 Զի վարք ճգնաւորաց` երկնայնոցն նմանեցան, եւ ի նոցանէ ունին զհանգամանս կարգաց արուեստից ըստ ամենայն հանդիսից։ 99 Զի երկրաւոր բանակք ճգնաւորաց ճշմարտեալք սուրբ սիրով եւ անբիծ զգայութեամբ` յարդարեալք հրեշտակական կարգաւորութեամբ` զերկնաւոր բանակացն ունին զհամեստութիւն։ 100 Արդ, պետք եւ իշխանք զաւրացն անմարմնոց որ սպասաւորութիւն ըստ իւրաքանչիւր կարգի ունին առ Աստուած կամաւ եւ առ միմեանս եւ առ ազգս մարդկան, որպէս եւ կամք ամենեցունց Տեառնն սահմանեցին զիւրաքանչիւրոցն զիշխանութիւն եւ զպատիւ եւ զսպասաւորութիւն ըստ նախախնամութեանն։ 101 Իսկ ստամբակեալն ի վերին իշխանացն բանակաւն իւրով ի բարւոյն ի վայր անկեալ` մեզ պատերազմողք եղեն, եւ սատանայ անուանեցան եւ դեւք. ըստ անուանցն զհակառակ բարւոյ զգործս ունին առ ամենայն մեղսասիրութիւն, ինքն եւ ամենայն չար զաւրք իւր։
    102 Եւ իմանալի է զբանակս ճգնաւորաց, որք զհրեշտակային կարգս զգեցեալ ունին ի յերկրի, ի նոյն կարգս հրեշտակաց վերամբառնան ի տեղի անկելոց հրեշտակացն։ 103 Եւ Տացի, ասէ նոցա մարգարէն, տեղի անուանի առաւել քան զուստերաց եւ զդստերաց իմոց. եւ անուն յաւիտենական տաց նոցա, եւ մի՛ պակասեսցէ փառքնգ։ 104 Զայս աւետիս ունին բանակք սուրբ ժողովոց, միաբանեալք սուրբ սիրով եւ առաքինասէր վարուք ընդ Աստուածութեանն իսկ կապեալք եւ ոչ ի վայր բերեալք յերկնայնոցն յուսոյն պատրանաւք բանսարկուին` որ մախացող է ճգնաւորաց կրաւնից, հանապազ թշնամի արդարութեան։ 105 Եւ նա է որ հրապուրէ եւ աւցտէ ի ճշմարիտ աւանդիցն. զոմանս բաժանէ սնափառութեամբ յեղբարցն պատճառանաւք բարեգործութեան եւ սնոտի խաբէութեամբ ի մեղս, եւ է որ ընդ խորհուրդսն եւ ընդ զգայութիւնսն ի ներքս մուծանէ զամբարշտութեան վնասսն։
    106 Յոյս այսպիսի ունել կրաւնաւորաց` բազում զգուշութեամբ կայցեն ի մշակութեան բարեձեւութեամբ վարուց եւ սրբութեամբ երեւելեաւք եւ աներեւութիւք. զի մի՛ զրկեսցին յայնքան առաքինութեան պատուոյն ի հրեշտակական դասուցն եւ ի փառացն, որ նոցայն աւանդեցաւ յԱրարչէն։ 107 Լնուլ զպակասութիւն վերնոցն` ներքնովքս առաքինութեամբք. վերաբերեալք ի գետնաքարշիցս, եւ հաղորդակից լինել բարւոյ քաղաքավարութեանն, եւ ընդ նոսա միաձայնեալ` Ամենասուրբ Երրորդութեանն մատուցանեն զփառս անճառելի աւրհնութեամբ։
    108 Եթէ այսպէս արդարացեալք ճշմարիտ հաւատով եւ անարատ վարուք կրաւնաւորեալք եւ սուրբ սիրով, եղիցի նոցա երկիր նոր ի նորոգումն կենաց հաճոյիցն Աստուծոյ, եւ երկինք նոր պայծառազգեստութեամբա. զոր ակն ոչ ետես, եւ ունկն ոչ լուաւ, եւ ի սիրտ մարդոյ ոչ անկաւ, զոր պատրաստեաց Աստուած սրբոց կուսանաց եւ ճշմարտասէր կրաւնաւորաց։
    109 Այլ յիշատակաւք վերնոցն յուսով` հարք բարեսէրք եւ բարեգութք եւ բարեխորհք լիցին նմանեալք Հաւրն երկնաւորի, որ նախախնամական սիրովն իւրոյ խնամէ զարարածս ամենայն հոգեւորապէս եւ մարմնաւորապէս երեւելի եւ աներեւոյթ դարմանաւք, հոգեխառն սիրով եւ բարեպաշտագոյն երեւմամբ ի Քրիստոս Յիսուս։ 110 Եւ որդիք բարեհաւանք եւ սրբասէրք եւ ճշմարտասէրք, որոշեալք յամենայն դժնդակացն որ երեւին եւ որ ոչն երեւին։ 111 Եւ բուռն հարեալ զհրեշտակական վարուց, սուրբ սրտիւ եւ անարատ մարմնով, ողջախոհ խորհրդով եւ անկեղծաւոր հաւատով, իրաւախոհք եւ հնազանդք առ Հայրն հոգեաց եւ տեսուչ մարմնոցն։ 112 Առ որ միանգամ հանգուցեալ եղիցին հոգւով պաշտմամբ հաճութեանն, վստահութեամբ ընտանութեանն հոգեւոր հարազատութեանն, անկարծիս միաւորութեամբ իբրեւ անդամք մարմնոյ առ ի միմեանս։ 113 Քանզի մի մարմին եմք ի Քրիստոս, պինդ կալցուք զխոստովանութիւն անշարժ յուսոյն, եւ սովին հաւատովք կատարեալք լիցուք, կապեալք միով հոգւով յարմարմամբք յաւդիւք, պնդեալք սովին հաւատովք անխզելի կապակցութեամբ. եւ ոչ մի իւիք բարեձեւութեամբ խաբէութեան զամրութիւն միաբանութեան եղբայրութեանն քակել։ 114 Վասն զի այս միայն աւանդ ի Տեառնէ առաքելովքն անվրէպ մեզ հաւատացաւ, որ ասէրն, թէ` Այսու ծանիջիք յամենեցունց, թէ աշակերտք իմ էք, եթէ սէր ընդ միմեանս անքակ ունիջիքբ, որ է գլուխ մերոյ կատարման։ 115 Եւ առանց այսր` եթէ ոք առանձին մտաբերիցէ յառաքինութեան համարի, զոր եւ գործիցէ իսկ ի բարձրագունիցն առանց կամաց առաջնորդին եւ եղբայրութեանն, անընդունելի է Աստուծոյ, եւ ի մեղս համարեսցի։ 116 Իսկ որ զճշմարիտ աւանդութիւնս հաստատուն պահեն, տաց նոցա ի տան իմում տեղի ի միասին բնակելով հոգեւորաւք եւ մարմնաւորաւք. եւ ոչ անջատեալ ի միմեանց, այլ սուրբ սիրով առ միմեանս կեալ միաբանութեամբ. վասն զի սա է մայր ամենայն բարեաց։ 117 Վասն այսորիկ յաճախագոյն ասեմ զբանս սիրոյն. վասն զի այս է բարի եւ ընդունելի Աստուծոյ, եւ նոյն ինքն հրամանք նորին։
    118 Այլ մի՛ ոք խորհրդով յածիլ եւ մարմնով գայթակղիլ. այլ մնալ ի լաւագոյն սովորութեանն ի կամս միամիտս եւ յիշատակս վերին որդէգրութեան Հաւրն երկնաւորի եւ մարդասիրի։ 119 Առնուլ զգրաւականն հոգեւոր եւ ուսանել զհանգամանս. եւ որոշեալ զէսն եւ զերեւեալսս` երկնայնոցն փափագելով զերկրայինս արհամարհել։ 120 Եւ մեկնել ի զբաղմանց աշխարհիս, մերձ ի հրեշտակայինսն լինել վարս. ոչ հայելով յերկրաւորս, այլ լինել ընդունակ լուսոյն աստէն, որ ի ձեռն մարմնոյ եւ արեանն Տեառն վերաստեղծու ի զգաստութիւն, հանապազ արժանաւորապէս հաղորդելով ըստ ճշմարիտ մաքրմանն եւ կենդանարար Քրիստոսի ազատութեանն, որ շնորհեցաւ սիրողաց Աստուծոյ եւ կոչեցելոց սրբոց ի կարգ աստուածային։ 121 Եւ ի միւսանգամ Գալստեանն իւրոյ շնորհէ զանսպառ բարիսն ի Հայր եւ յՈրդի եւ ի Հոգին Սուրբ, Որում փառք յաւիտեանս յաւիտենից. ամէն։
ԱՂԱՒԹՔ ՅՈՐԺԱՄ ՅՈՐՈԳԱՅԹ ԱՆԿԱՆԻՑԻ ՈՔ, ԶՈՐ ԱՍԱՑԵԱԼ Է ՍՐԲՈՅՆ ԳՐԻԳՈՐԻ ԼՈՍԱՒՈՐՉԻՆ
    1 Աւրհնեալ է անբաւ մարդասիրութիւն քո, Տէր իմ Յիսուս Քրիստոս. ընդէ՞ր լքանես զիս. եթէ վասն մեղաց, դու միայն ես առանց մեղաց, եւ անուն քո զանոխակալութիւն եւ զմարդասիրութիւն ցուցանէ։ 2 Գթա յիս, վասն զի դու միայն ես մարդասէր։ 3 Ապրեցո զիս զանկեալս ի մեղս. վասն զի դու միայն ես առանց մեղաց։ 4 Հա՛ն զիս ի տղմոյ անաւրէնութեան իմոյ, զի մի՛ ընկղմեցայց յաւիտեան։ 5 Փրկեա՛ զիս ի թշնամւոյ իմոյ, քանզի ահա իբրեւ զառիւծ մռնչէ կամելով կլանել զիս։ 6 Արդ, Տէ՛ր իմ, փայլատակեա զփայլատակունս քո եւ կործանեա՛ զզաւրութիւն նորա. երկիցէ եւ խաւարեսցի յերեսաց քոց, քանզի տկար է եւ ոչ ունի զաւրութիւն կալ առաջի քո եւ ոչ առաջի սիրողացն զքեզ։ 7 Տեսանէ զզաւրութիւն նշանի Խաչի քո եւ զարհուրի, եւ ամաչելով ի բաց հալածի յայնցանէ` որ կարդան առ քեզ։ 8 Այժմ, Տէ՛ր, կեցո՛ զիս եւ ապրեցո՛, վասն զի ի քեզ ապաւինեցայ. հա՛ն ի նեղութենէ զանձն իմ, զի մի՛ իսպառ կորուսցէ զիս նենգաւորն, որ մարտնչի ընդ իս ծածուկ հնարիւք։ 9 Որ խորհրդոց ես Տէր եւ քննես զսիրտս եւ զերիկամունս, սրբեա՛ զսիրտ իմ եւ զխորհուրդս ի զազիր եւ ի պիղծ խորհրդոց, զի մի՛ իսպառ կորեայց զյաւիտենական կորուստն։ 10 Որ կարողդ ես յամենայնի, ողորմեա՛ ինձ Աստուած իմ. տո՛ւր զշնորհս արտասուաց մեղուցեալ ոգւոյս, որպէս զի լուացից զբազմութիւն մեղաց, զի ապրեցայց ի ձեռաց անողորմ հրեշտակաց, որք արկանեն զամբարիշտն ի հուր գեհենին։ 11 Երանի թէ լայի հանապազ` աղաչելով զքեզ, Աստուա՛ծ, զի մի՛ անարժան գտայց ի ժամուն, որ գալոց ես։ 12 Մի՛ լուայց զահաւոր զձայնն, եթէ` ե՛րթ ի բաց, մշակդ անաւրէնութեան, ոչ գիտեմ ուստի ես։ 13 Աստուած բարձրեալ` միայն առանց մեղաց, շնորհեա՛ ինձ մեղաւորիս յաւուր յայնմիկ զբազում գթութիւն քո. զի մի՛ յայտնեսցին ծածուկ ամբարշտութիւնք իմ առաջի տեսողաց հրեշտակաց եւ հրեշտակապետաց, մարգարէից, առաքելոց եւ արդարոց սրբոց։ 14 Ապրեցո՛ զիս զամբարիշտս շնորհաւք ողորմութեան քո. ընկա՛լ զիս ի դրախտն փափկութեան ընդ կատարեալ արդարսն. ընկա՛լ զաղաւթս մեղուցեալ ծառայիս քո բարեխաւսութեամբ սրբոցն, որք հաճոյ եղեն քեզ, Յիսո՛ւս Քրիստոս, Տէ՛ր մեր, որ ես աւրհնեալ ընդ Հաւր եւ Սուրբ Հոգւոյդ յաւիտեանս յաւիտենից. ամէն։
    
    
ա 	Եփես. Ա 23
ա  	Հռոմ. Ա 20
բ 	Ա Կոր. ԺԲ 4-7
գ 	Գործ. ԺԷ 28
դ 	Սաղմ. ԼԳ (ԼԴ) 12
ե 	Յովհ. ԺԴ 23
զ 	Հռոմ. Ը 13-15
ա 	Մատթ. ԻԴ 29, ԺԳ 43
բ 	Կող. Գ 4
գ 	Ա Կոր. ԺԵ 28
դ 	Յովհ. ԺԷ 21
ե 	Ա Կոր. ԺԳ 9
ա 	Հռոմ. Ը 17
ա 	Հմմտ. Հռոմ. Ա 18, Բ 5։
ա 	Ա Կոր. ԺԲ 28
բ 	Տե՛ս Մատթ. Ի 1-16։
ա 	Մատթ. ԻԵ 46
բ 	Մատթ. ԻԵ 34
գ 	Մատթ. ԻԵ 41
դ 	Մատթ. ԺԱ 29
ե 	Եփես. Ե 1-2
զ 	Գաղ. Գ 27
է 	Յովհ. Ի 22
ը 	Տե՛ս Կող. Գ 1-3։
թ 	Յովհ. Ա 13 
ա 	Հմմտ. Յովհ. Գ 19։
ա 	Ել. Գ 14
ա 	Բ Օր. Ե 10. Ել. ԼԴ 6
բ 	Ա Կոր. Ա 19
ա 	Մատթ. ԺԱ 27
ա 	Ծն. Ա 27
ա 	Հմմտ. Եփես. Դ 18։
ա 	Հմմտ. Բ Կոր. Ժ 4։
բ 	Տե՛ս Դան. Զ 18, Գ 4։
ա 	Սաղմ. ՃԶ (ՃԷ) 34
ա 	Մատթ. ԻԵ 21
բ 	Հռոմ. Թ 20։
ա 	Հմմտ. Ա Կոր. Բ 9։
բ 	Տե՛ս Մատթ. Ե 16
ա 	Մատթ. Ե 9
ա 	Ա Կոր. Գ 16
բ 	Մատթ. ԻԵ 35
գ 	Հմմտ. Մատթ. ԻԵ 40։
դ 	Հմմտ. Ես. ԿԶ 24։
ա 	Գաղ. Ե 24
բ 	Մաղ. Գ 7
ա 	Հռոմ. Բ 10
բ 	Տե՛ս Ծն. ԺԴ 2։
գ 	Տե՛ս Ծն. ԺԹ 24։
ա 	Տե՛ս Ել. ԼԱ 2-11։
բ 	Հմմտ. Մատթ. Զ 20։
ա 	Հմմտ. Եփես. Բ 3։
բ 	Գաղ. Բ 20
գ 	Փլպ. Գ 18-19
դ 	Մատթ. ԻԵ 46
ե 	Բ Թես. Բ 3-4
ա 	Հմմտ. Սաղմ. Ա 3։
ա 	Մատթ. ԺԱ 29
բ 	Հմմտ. Մատթ. Ե 48։
գ 	Տե՛ս Ղուկ. ԺԵ 10։
ա 	Հմմտ. Ծն. Ա 31։
բ 	Յովհ. Զ 71
գ 	Մատթ. Ը 29
դ 	Յովհ. ԺԲ 31
ա 	Մատթ. ԻԵ 41
բ 	Մատթ. ԻԵ 23
գ 	Յովհ. ԺԲ 26
ա 	Ծն. Ա 2
ա 	Սաղմ. ՃԳ 9
ա 	Հռոմ. Բ 9
ա 	Եզեկ. ԼԳ 11
բ 	Ղուկ. Ե 32
գ 	Եզեկ. ԺԸ 20
դ 	Ես. Ա 19
ե 	Ա Կոր. Գ 22
զ 	Տե՛ս Եփես. Դ 22, 25։
է 	Հռոմ. Զ 4
ա 	Գաղ. Բ 20
բ 	Եփես. Ա 23
գ 	Ա Կոր. Գ 22
դ 	Հմմտ. Հռոմ. Ը 17։
ե 	Ղեւ. ԺԹ 37
զ 	Ա Տիմ. Բ 4
ա 	Հմմտ. Ես. ԻԸ 1, ԻԹ 9, ԾԱ 21։
բ 	Տե՛ս Հռոմ. Ա 27։
ա 	Մատթ. Ե 8
բ 	Հմմտ. Մատթ. ԺԵ 19։
գ 	Մատթ. Ե 29
դ 	Տե՛ս Գործ. ԺԵ 6։
ա 	Ա Կոր. Զ 9
բ 	Ես. ԿԶ 24
գ 	Ա Կոր. Գ 16
դ 	Սաղմ. ԿԴ (ԿԵ) 6
ե 	Ա Կոր. Գ 17
զ 	Տե՛ս Մատթ. ԻԴ 38։
է 	Ա Կոր. Զ 16
ը 	Ա Կոր. Զ 15-16
ա 	Հմմտ. Ա Կոր. Ե 5։
բ 	Ա Կոր. Ժ 8
գ 	Եզեկ. ԺԸ 20
դ 	Եզեկ. ԺԸ 2
ե 	Տե՛ս Եզեկ. ԺԸ 19։
զ 	Հմմտ. Ա Կոր. Ժ 9
է 	Հմմտ. Եզեկ. ԼԳ 7-8
ա 	Հռոմ. Բ 14
բ 	Հռոմ. Ա 21
ա 	Մատթ. Ե 19
ա 	Մատթ. ԻԵ 46
բ 	Տե՛ս Եփես. Դ 22-24։
գ 	Գաղ. Ե 24
ա 	Տե՛ս Գ Թագ. ԺԹ, Դ Թագ. Բ 11։
բ 	Տե՛ս Ել. ԻԴ։
ա 	Տե՛ս Ա Թագ. Դ։
ա 	Ես. ԿԶ 29
ա 	Ա Կոր. ԺԳ 4
բ 	Մատթ. ԻԲ 37
ա 	Մատթ. Ե 3
բ 	Մատթ. Ե 5
ա 	Մատթ. Ե 4
բ 	Մատթ. Ե 6
գ 	Ղուկ. Զ 21
դ 	Մատթ. Ե 7
ա 	Մատթ. Ե 8
բ 	Մատթ. Ե 9
գ 	Մատթ. Ե 10
դ 	Բ Տիմ. Գ 12-14
ա 	Մատթ. Ե 11-12
բ 	Հմմտ. Մատթ. Ե 12։
գ 	Մատթ. ԺԶ 24
դ 	Մատթ. Ժ 26
ա 	Հմմտ. Յովհ. ԺԷ 21։
բ 	Կող. Գ 3
գ 	Մատթ. Է, 6
դ 	Մատթ. ԺԲ, 35
ե 	Տիտ. Գ, 10
ա 	Տե՛ս Մատթ. ԻԳ 3։
բ 	Տե՛ս Ղուկ. ԺԲ 45. Մատթ. ԻԴ 51։
գ 	Հռոմ. ԺԳ 1
ա 	Տե՛ս Յովհ. Ի 23։
բ 	Ղուկ. Ժ 18
գ 	Հմմտ. Յակ. Գ 17։
դ 	Հմմտ. Հռոմ. Ա 29։
ե 	Ղուկ. ԺԲ 48
ա 	Հմմտ. Բ Օր. ԼԲ 39։
բ 	Սաղմ. ԻԱ 23
գ 	Յովհ. ԺԲ 32
ա 	Մատթ. Ե 14-16
ա 	Հմմտ. Կող. Ա 16։
բ 	Յովհ. ԺԴ 23
գ 	Հմմտ. Յովհ. ԺԲ 48։
ա 	Մատթ. ԻԵ 34
բ 	Մատթ. Ե 5
գ 	Սաղմ. ՃԺԴ  9
ա 	Յովհ. ԺԲ 26
ա 	Հմմտ. Սաղմ. Ա 3։
բ 	Տե՛ս Մատթ. ԺԳ 25։
ա 	Կող. Բ 18
ա 	Տե՛ս Ղուկ. ԺԵ 10։
ա 	Գործ. Ի 34
բ 	Տե՛ս Մատթ. Ե 16։
ա 	Տե՛ս Դան. Գ։
բ 	Տե՛ս Մատթ. ԺԴ 28-33։
գ 	Սաղմ. Բ 12
ա 	Հմմտ. Գործ. ԺԷ 28։
ա 	Սաղմ. ՃԼԸ 8
բ 	Յովհ. ԺԲ 26
գ 	Հմմտ. Ղեւ. ԺԱ 45,  ԺԹ 2,  Ի 26
դ 	Բ Կոր. Զ 16
ե 	Բ Կոր. Զ 18
ա 	Գաղ. Ե 10
բ 	Հռոմ. Բ 2
ա 	Մատթ. ԺԳ 43
ա 	Հմմտ. Ա Թես. Դ 12։
բ 	Հմմտ. Սաղմ. ՃԺԵ 6 (15)։
գ 	Իմաստ. Գ 1
դ 	Տե՛ս Ղուկ. Թ 60։
ե 	Տե՛ս Մատթ. ԻԳ 27։
ա 	Սաղմ. Ե 11
բ 	Տե՛ս Սաղմ. ԼԶ։
գ 	Մաղ. Գ 7
դ 	Մատթ. ԻԲ 13
ե 	Մատթ. ԻԵ 46
զ 	Հռոմ. ԺԱ 33
ա 	Տե՛ս Եբր. ԺԱ 4։
ա 	Ել. Գ 6
բ 	Հմմտ. Մատթ. ԻԲ 32։
գ 	Տե՛ս Ծն. ԽԹ 3-4։
դ 	Տե՛ս Ծն. Խ-ԽԱ։
ե 	Տե՛ս Դ Թագ. ԺԸ-ԺԹ։
զ 	Եբր. ԺԱ 13
է 	Տե՛ս Հռոմ. Զ 4։
ա 	Եբր. Ա 3
բ 	Ա Կոր. ԺԱ 26
գ 	Տե՛ս Եբր. Բ 14։
դ 	Հմմտ. Եփես. Բ 6։
ե 	Հմմտ. Գաղ. Ե 24։
զ 	Հմմտ. Մատթ. Ե 23։
է 	Հմմտ. Ղուկ. ԺԲ 48։
ը 	Տե՛ս Եբր. Ժ 26։
ա 	Իմաստ. Գ 1
բ 	Մատթ. ԻԲ 30
գ 	Եփես. Դ 5
դ 	Ա Կոր. ԺԵ 41
ա 	Գործ. Բ 21
բ 	Տե՛ս Առակ. Ա 7։
գ 	Մատթ. ԺԸ 10
դ 	Հմմտ. Յակ. Բ 20։
ա 	Յովհ. ԺԲ 26
ա 	Բ Կոր. ԺԲ 9
ա 	Յովհ. Ա 14
բ 	Տե՛ս Ծն. Թ։
գ 	Տե՛ս Ես. ԺԴ 12։
դ 	Սաղմ. Զ 6
ա 	Տե՛ս Հռոմ. Ը 24-26։
ա 	Սաղմ. ՃԽԵ  3-5
ա 	Տե՛ս Եզեկ. ԼԷ։
բ 	Սաղմ. ՃԳ (ՃԴ) 30
գ 	Տե՛ս Ժող. ԺԲ 7։
դ 	Հմմտ. Հռոմ. Ը 16։
ա 	Ա Կոր. ԺԵ 28
բ 	Տե՛ս Գործ. ԺԴ։
ա 	Մատթ. ԺԱ 29
բ 	Հմմտ. Եբր. Ժ 22։
ա 	Հմմտ. Ա Կոր. Դ 15։
բ 	Մատթ. Ե 16
գ 	Հմմտ. Ես. Ը 18։
ա 	Մատթ. Ե 19
բ 	Գործ. Ա 1
գ 	Հմմտ. Հռոմ. Ժ 14։
դ 	Եզեկ. Գ 17
ե 	Տե՛ս Դան. ԺԳ։
զ 	Տե՛ս Դան. ԺԴ։
է 	Տե՛ս Դան. Գ 22։
ը 	Տե՛ս Երեմ. ԼԸ։
թ 	Տե՛ս Երեմ. ԼԶ։
ժ 	Երեմ. ԽԸ 10
ա 	Մատթ. ԺԶ 18-20
բ 	Հռոմ. Ա 18
գ 	Տե՛ս Եզեկ. Թ 4։
դ 	Մատթ. ԺԳ 52
ա 	Յակ. Բ 10
բ 	Կող. Գ 4
գ 	Տե՛ս Ծն. ԻԵ։
ա 	Հմմտ. Մատթ. ԺԱ 12։
բ 	Հմմտ. Հռոմ. Զ 14։
գ 	Հմմտ. Իմաստ. Գ 6։
ա 	Հմմտ. Եբր. ԺԲ 2։
բ 	Հմմտ. Մատթ. ԻԵ 34։
ա 	Սաղմ. Դ 5-7
բ 	Հմմտ. Հռոմ. Ը 29։
գ 	Հմմտ. Սաղմ. ՃԺԸ 113
դ 	Հմմտ. Բ Պետ. Գ 9. Ա Տիմ. Բ 4
ե 	Սաղմ. ԼԱ 5
ա 	Հմմտ. Մատթ. ԻԸ 19-20։
բ 	Տե՛ս Գաղ. Գ 27։
ա 	Տե՛ս Մատթ. ԻԶ 75։
ա 	Ես. ԿԶ 24
բ 	Հմմտ. Յովհ. ԺԴ 30։
գ 	Կող. Գ 1
ա 	Հմմտ. Եփես. Ե 2։
բ 	Տե՛ս Ծն. Դ։
գ 	Տե՛ս Ա Թես. Դ 6։
ա 	Հմմտ. Ես. ԿԱ 8։
բ 	Սաղմ. ՃԺԸ 113
գ 	Մատթ. Զ 22
դ 	Հմմտ. Մատթ. ԻԵ 23։
ե 	Տե՛ս Սաղմ. ԾԷ  5։
զ 	Մատթ. ԻԵ 41
է 	Բ Կոր. Բ 15
ա 	Հմմտ. Ես. ԾԷ 20։
բ 	Սաղմ. Ծ 12
գ 	Բ Կոր. Դ 16
դ 	Տե՛ս Ա Կոր. ԺԲ 23։
ե 	Հմմտ. Հռոմ. Ը 17։
զ 	Տե՛ս Յովհ. ԺԵ 12։
է 	Տե՛ս Մատթ. ԻԲ 37-40։
ա 	Տե՛ս Փլպ. Բ 2։
բ 	Տե՛ս Մատթ. ԺԳ 8։
գ 	Մատթ. ԺԶ 23
դ 	Հմմտ. Մատթ. Ը 29։
ե 	Հմմտ. Հռոմ. Ա 32։
զ 	Մատթ. ԻԵ 41
ա 	Մատթ. Ժ 40
բ 	Մատթ. ԺԸ 18
գ 	Մաղ. Բ 7
դ 	Բ Տիմ. Բ 26
ե 	Հմմտ. Հռոմ. Ա 20։
ա 	Ես. Գ 9
բ 	Եփես. Ե 6
գ 	Ես. Խ 2
ա 	Բ Օր. ԼԲ 39
բ 	Գործ. ԺԷ 28
գ 	Հմմտ. Բ Կոր. Զ 18։
դ 	Սաղմ. ԼԳ 12
ե 	Հմմտ. Յովհ. ԺԶ 13։
զ 	Տիտ. Գ 6
է 	Տե՛ս Բ Օր. ԻԲ 25-26։
ը 	Տե՛ս Եզեկ. ԺԸ 4։
ա 	Տե՛ս Եզեկ. ԺԸ 23։
բ 	Հմմտ. Երեմ. Գ 12։
գ 	Տե՛ս Ղուկ. ԺԷ 26։
դ 	Տե՛ս Ել. Ե 2։
ե 	Տե՛ս Ել. ԺԴ։
ա 	Հմմտ. Հռոմ. Գ 23։
բ 	Հմմտ. Հռոմ. Բ 4։
գ 	Տե՛ս Ծն. ԺԷ 6։
ա 	Հմմտ. Հռոմ. Ա 2։
բ 	Հմմտ. Հռոմ. Գ 17։
գ 	Տե՛ս Յակ. Գ 17։
դ 	Տե՛ս Առակ. Ա 3։
ե 	Հմմտ. Ա Կոր. Բ 6։
ա 	Երեմ. Ա 5
բ 	Տե՛ս Հռոմ. Ը 30։
գ 	Սաղմ. ԺԸ 7
ա 	Տե՛ս Յոբ. ԼԸ։
բ 	Տե՛ս Ա Կոր. Ժ 13։
գ 	Եբր. Ա 14
դ 	Սաղմ. ԼԲ 6
ե 	Հմմտ. Դան. Գ 57։
ա 	Հմմտ. Հռոմ. Դ 17։
բ 	Հմմտ. Հռոմ. Ը 28։
գ 	Տե՛ս Թիւ. ԻԱ 6։
ա 	Հմմտ. Բ Կոր. Ժ 4։
ա 	Հմմտ. Յակ. Ա 7։
բ 	Հմմտ. Բ Կոր Զ 5։
գ 	Հմմտ. Յովհ. ԺԴ 23։
դ 	Բ Կոր. Զ 16
ե 	Հմմտ. Մատթ. ԺԱ 28-30։
զ 	Տե՛ս Եբր. ԺԳ 17։
է 	Գաղ. Ե 10
ա 	Հմմտ. Ղուկ. Ժ 16։
բ 	Հմմտ. Հռոմ. ԺԳ 2։
գ 	Հմմտ. Փլպ. Բ 2, 3։
դ 	Տե՛ս Մատթ. ԻԵ։
ա 	Հմմտ. Ա Կոր. Է 20։
բ 	Հմմտ. Հռոմ. ԺԲ 19։
ա 	Հմմտ. Կող. Ա 28։
բ 	Հմմտ. Մատթ. ԻԵ 34։
ա 	Տե՛ս Մատթ. ԻԵ 21։
բ 	Յովհ. ԺԴ 23-24
ա 	Փլպ. Բ 8
բ 	Սաղմ. ԻԱ 23-24
գ 	Ես. ԾԶ 5
ա 	Տե՛ս Ես. ԿԶ 22։
բ 	Յովհ. ԺԳ 35
---------------
    
------------------------------------------------------------
    
    ---------------
    
    ------------------------------------------------------------
    
4
ԳՐԻԳՈՐ ԼՈՒՍԱՒՈՐԻՉ
    
5
ԳՐԻԳՈՐ ԼՈՒՍԱՒՈՐԻՉ
    
144
ԳՐԻԳՈՐ ԼՈՒՍԱՒՈՐԻՉ
    
143
ՅԱՃԱԽԱՊԱՏՈՒՄ ՃԱՌՔ
    
