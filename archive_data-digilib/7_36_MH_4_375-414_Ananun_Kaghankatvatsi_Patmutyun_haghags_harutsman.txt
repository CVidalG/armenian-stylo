ԱՆԱՆՈՒՆ ԿԱՂԱՆԿԱՏՈՒԱՑԻՊԱՏՄՈՒԹԻՒՆ ՅԱՂԱԳՍ ՅԱՐՈՒՑՄԱՆ ԱԶԳԱՑ ԲԱՐԲԱՐՈՍԱՑ ԵՒ ՊԷՍՊԷՍ ԱՆՑԻՑ ՏԻԵԶԵՐԱՀԵԾ ՏԱԳՆԱՊԻՆ    ՊԱՏՄՈՒԹԻՒՆ ՅԱՂԱԳՍ ՅԱՐՈՒՑՄԱՆ ԱԶԳԱՑ ԲԱՐԲԱՐՈՍԱՑ ԵՒ ՊԷՍՊԷՍ ԱՆՑԻՑ ՏԻԵԶԵՐԱՀԵԾ ՏԱԳՆԱՊԻՆ, ՈՐ ԵՂԵՒ ԱՇԽԱՐՀԱՑ[Թ.]    1 Ո՜վ սքանչելի պատմութեանս, որ հանդերձեալ եմ հնչեցուցանել ի լսելիս տիեզերաց, մաւտաւորաց եւ հեռաւորաց, որում ոչ համեմատէ ոչ դարուցն առաջնոցն նշանագիրք ազգի ազգի պատերազմաց եւ խռովութեանց, որք ի տեղիս տեղիս եւ յազգս ազգս գործեցան եւ ի Հոգւոյն Սրբոյ բազում մասամբք եւ բազում աւրինակաւք կանխաւ դրոշմեցան։ 2 Նաեւ ոչ արտաքնոցն յարմարական ճարտարախաւս առասպելացն երկրաւոր, շնչաւոր, իմաստասիրական յաւրինուածքն կարող են հանգոյն այսմ գտանել։    3 Զի եկն եհաս ի վերայ մեր միանգամայն եւ կատարեցաւ, զոր փրկիչն մեր ի կենսաբեր Աւետարանի անդ ի ժամանակի չարչարանացն, ըստ հանդուրժելոյ լսելեաց ընտրեալ երկոտասանիցն մարդկաւրէնս զիջանելով խաւսէր։ 4 Ասէ. Լսելոց էք պատերազմունս եւ համբաւս պատերազմաց եւ լինել սովուց յաճախութիւն եւ սուրք եւ սասանութիւնք եւ նշանք յարեգակն եւ ի լուսին եւ յաստեղս, եւ խռովութիւնք ժողովրդոց՝ որպէս ալեաց ծովու խռովելոյ։ 5 Եւ նոյն ինքն Տէրն զգուշացուցանէր, եթէ՝ արթուն լերուք, զի ոչ գիտէք զաւրն եւ զժամն։    6 Եւ արդ՝ քանզի ընկղմեցան միտք իմ եւ զմբաղեցան խորհուրդք իմ ի տիեզերական հարուածոցս, եւ մոռացայ զկարգ բանին, որ հանդերձեալն էր արկանել հիմն եւ սկիզբն առնել ժամանակաց եւ անցից, որ անցին ընդ աշխարհս Աղուանից՝ ըստ բանի մարգարէին՝ եթէ մոռացայ ուտել զհաց իմ ի ձայնէ հեծութեան իմոյ։ 7 Սակայն եւ այժմ առ անգամ մի թողեալ զահ եւ զերկիւղ, որ դեռ զմեզս ունի, ի նոյն կարգն դարձցուք, զի տեսանեմք զբազումս, զի կան եւ կամին լսել, եթէ զինչ արդեաւք կարիցէ բաւանդակել զանթիւ հարուածս բարբարոսականաց թշնամեաց՝ շուրջանակի զմեաւք պատեալ։ 8 Ապա եւ ընդ նմին զնշանս մեծամեծս եւ զարմանալիս, որով զթշնամիս մեր պատժեաց հզաւր եւ մարդասէր աջն Աստուծոյ, եւ անկան տապաստ առաջի աչաց մերոց։ 9 Եւ զի անցեալ ժամանակն յետս յետս զիւրն պահանջէ ի մէնջ պատմել, սկսայց յառաջին յառաջին ԺԸ-է նահանջէն յայտնութեան Տեառն մերոյ Յիսուսի Քրիստոսի, մեհեկանի ամսոյ, ի ԼԵ ամին Խոսրովու Յորմզդեան՝ Պարսից արքայից արքայի։[Ժ. Որ եղեւ յառաջին ԺԸ-է նահանջէն, սկիզբն պատմողաբար]    1 Իբրեւ լցաւ ժամանակ գերութեանն Երուսաղէմի, որ յաւուրս Փղաւոս Հերակղի քրիստոսասէր կայսերն, որպէս երբեմն եաւթանասուն ամացն՝ յաւուրս Կիւրոսի Պարսկի, այց արար Աստուած յանդիմանել զսէգ թագաւորն Պարսից՝ զմեծն Խոսրով, որ ի բազում ժամանակաց յաղթահարեալ վանեաց վարատեաց նա զտունն աւգոստոսական մեծ աշխարհաւն իւրով հանդերձ Հռոմաւ եւ նշանաւոր քաղաքաւն Պաղեստինեաւ։    2 Արդ՝ իբրեւ ետես, նա եթէ յաջողեաց գործ մարտի պատերազմաց, զոր սկսաւ առնել ընդ արքային Յունաց ի ձեռն զաւրավարին իւրոյ, զոր կացոյց ի վերայ զաւրուն իւրոյ այնորիկ, զոր կազմեալ էր ընդդէմ արեւմտից, որոյ բուն անուն իւր Խոռիեան կոչէր։ 3 Եւ վասն մղելոյ նորա եւ յաւրինելոյ զճակատն պատերազմաց եւ զյաղթութիւնսն կատարելոյ ըստ խորագիտութեանն Պարսից, այղ եւ այլ պճնող անուամբ յորջորջէ զնա՝ երբեմն Ռոզմիոզան եւ երբեմն՝ Շահ Վարազ։    4 Սա առ եւ հրձիգ արար զսուրբ քաղաքն Երուսաղէմ եւ ի գերութիւն վարեաց զփայտն կենաց՝ զխաչն լուսատու տիեզերաց, որով դժոխք գերեցան, եւ զսպասն ամենայն սրբութեանց կողմանցն այնոցիկ զոսկւոյ եւ զարծաթոյ եւ զականց պատուականաց եւ զհանդերձս ծիրանիս ընդելուզեալ մեծագնի մարգարտով։ 5 Նաեւ զկահ անգամ զշինուածոց զարմանալի հոյակապ մայրաքաղաքաց, զսիւնս եւ զխոյակս կճեայս, նաեւ զչորքոտանիս եւ զթռչունս մեծամեծս, զորոց զանուանս անգամ ոչ էր լուեալ ի կողմանս Արեւելից։ 6 Եւ զի ոչ երկարեցից զբանս, քանզի անցանել զանցանէ զչափ կարգի տեսութեանս իմոյ գործն, զոր գործեաց նա։ 7 Եւ զմթերս գանձուցն, զոր աւարեաց եւ ետ բերել ի դուռն Պարսից արքային։ 8 Սակայն ոչ յագեցաւ եւ ոչ շատացաւ անթիւ կարասւովն, եւ երգեցիկ ազգի ազգի արուեստաւոր խրախճանականացն փափկասուն աղջկանց եւ մանկանց, այղ առաւել եւս ոգորէր ընդ ծով եւ ընդ ցամաք, եւ զգեղեցկաշէն քաղաքս Հռովմայեցւոց բնակչաւքն իւրաւք հանդերձ խաղացուցանէր ի կողմանս Պարսից վասն տենչանաց իւրոց։ 9 Նմանապէս ճարտարաւք ի նոյն ձեւ աւրինակի նստուցանել եւ անուանէր զոմն Առաւել քան զԱնտիոք քաղաք. եւ զայլն ամենայն ի նոյն աւրինակի յիւր անուն՝ զԱռաւելն ի վերայ յաւելեալ։ 10 Արդ՝ իբրեւ ելից յաղթութեամբն ըստ ցանկութեան զկամս իւր ի վերայ ամենայն ազգաց եւ թագաւորութեանց, մինչեւ ցայնչափ զաւրանալ եւ հպարտանալ եւ կարծել անձին քաջութեամբ առնուլ զթագաւորութիւնն իւր ահեղ եւ զարմանալի եւ ոչ առ ի միտ, եթէ Տէր է բարձրեալն թագաւորութեան մարդկան եւ ում կամի, տա զայն։    11 Ապա սկսաւ տակաւ նուաղել եւ տկարանալ առաջի արքային Յունաց եւ ոչ ամբառնալ զգլուխ իւր ըստ առաջին զաւրութեանն։ 12 Զի յանկարծակի ազդ արարեալ կայսերն ամենայն զաւրաց իւրոց եւ զաւրագլխաց զյաջողեալն Աստուծոյ առաջի նորա, հրամայէր վաղվաղակի ի մի վայր գումարել հանդերձ ամենայն զաւրութեամբ, որ ընդ ձեռամբ իւրեանց։ 13 Եւ լսելի լինել ամենեցուն ժամադիր գումարտակին այնորիկ, ոչ ժամանէր այր ընկերի իւրում, այլ առանց յապաղելոյ փութանակի կոտորէին զխոփս իւրեանց ի սուսերս եւ զգերանդիս իւրեանց ի գեղարդունս։ 14 Տկարքն եւ հանդարտքն խրախուսէին, եթէ հզաւր եւ պատերազմող եմք մեք։ 15 Եւ յարուցեալ ամենայն զաւրութեամբ իւրով՝ ինքն իսկ իւրովի զաւրավար եւ առաջնորդ լինէր առաջի զաւրաց իւրոց։ 16 Եւ զդուռն պաղատանն իւրոյ թողեալ ի ձեռս որդոյն իւրոյ, թագ կապեալ նմա՝ նստուցանէր փոխանակ իւր յաթոռ թագաւորութեան իւրոյ։    17 Եւ ոչ հարկանէր ընդդէմ զաւրացն Պարսից, որք պատեալ պաշարեալ ի հնազանդութեան ունէին զաշխարհս եւ զքաղաքս նորա. եւ ոչ անցանէր մաւտ առ նոքաւք, եւ ոչ գրգռէր զնոսա ի մարտ պատերազմի, այղ թողեալ զնոսա անդէն յերկրին իւրում, եկն ել ընդ ծով՝ ճանապարհ կազմեալ ընդ աշխարհն Եգերացւոց։ 18 Գայ ընդ Հայս եւ անցանէ ընդ գետն Երասխ եւ խորհէր ի մտի իւրում՝ յանպատրաստ ունելով զմեծ թագաւորն Խոսրով։    19 Եւ իբրեւ ազդ լինէր Խոսրովու, հիանայր ընդ միտս իւր եւ ասէր. Ոչ նա է սա, որ յերկիւղէն իմմէ յանդունդս վարեցաւ. իսկ արդ՝ այս զինչ։ 20 Եւ խոյս տուեալ յերեսաց նորա յամարոցացն ի սահմանաց Մարաց՝ գնաց անդէն յաշխարհն Ասորեստանեաց։ 21 Եւ վաղվաղակի առաքէր սուրհանդակս երագահաս եւ գրէր առ մեծ զաւրավարն իւր Շահվարազ երդմունս մեծամեծս եւ սպառնալիս. 22  Այնու քաւեսցի մեծ նախատինքս եւ ցասումնս իմ, եթէ այսպէս ժամանեսցես փութալ հասանել եւ ոչ թողուլ եւ ոչ զմի ոք ի մարդոյ մինչեւ յանասուն համարձակելոցդ յերեսս իմ։ 23 Եւ ի ձեռն առեալ զաւրավարին զհրամանն, ընթերցեալ եւ զլուրն ահագին՝ վաղվաղակի հանդէս առնէր ամենայն զաւրացն Պարսից։ 24 Եւ թողեալ ի ձեռս գումարտակացն զքաղաքսն Հռովմայեցւոց եւ Պաղեստինացւոց՝ զեկեալսն ի հնազանդութիւն ծառայութեան՝ զգուշութեամբ պատուիրէր ունել մինչեւ դառնալ նմա յիրացն հասելոց։ 25 Եւ ինքն շարժէր զզաւրսն հանդերձ ընտիր սպառազինաւք եւ քաջընթաց երիվարաւք աճապարէր հասանել ի հրաման թագաւորին։    26 Իսկ կայսրն մեծ Հերակղիոս իբրեւ ետես, եթէ խոյս ետ յերեսաց նորա թագաւորն Պարսից Խոսրով, դադարեաց ի պնդելոյ զհետ նորա։ 27 Եւ ասպատակ սփռեալ զկողմամբքն Ատրպատականու մինչեւ ցտեղի՝ անուանեալն Գայշ աւան՝ տեղի ամարոցաց ամսոց ջերմութեան ընտրեալ յառողջութիւն հովասնութեան թագաւորացն Պարսից, որ է ի սահմանս Մարաց աշխարհին։ 28 Աւերէր, քանդէր, գերէր զերկիրն ամենայն, եւ անդի դարձեալ՝ կամէր ձմերել ի կողմանս Աղուանից, Վրաց եւ Հայոց աշխարհաց։ 29 Ուստի եւ գիր արարեալ առ իշխանս եւ առաջնորդս աշխարհաց, զի ինքնակամ կամաւք ելցեն ընդ առաջ նորա եւ ընկալցին եւ պաշտեսցեն զնա հանդերձ զաւրաւքն իւրովք յաւուրս ձմերայնոյ։ 30 Ապա եթէ ոչ՝ համարեսցի առաջի նորա իբրեւ զհեթանոսս, եւ առցին ամուրք նոցա, եւ գերեսցին սահմանք աշխարհացն այնոցիկ ի զաւրաց նորա։    31 Եւ իբրեւ լուան զայս ամենայն պետք եւ իշխանք աշխարհիս Աղուանից, ի նոյն ինքն ի հրամանէ Խոսրովու թողեալ զքաղաքն մեծ Պարտաւ եւ ելեալ՝ գնացին ամրացան ի տեղիս տեղիս։ 32 Եւ բազումք ի քրիստոնէից եւ ի հեթանոսաց, յարուեստագործաց բնակչաց քաղաքին, որք վասն անկարութեան եւ տկարութեան իւրեանց ոչ կարացին զերծանել փախչել առաջի նոցա, մնացին անդէն ի քաղաքի անդ։ 33 Եւ քահանայ ոմն՝ անուն Զաքարիա՝ այր սուրբ, որ էր վանական Պարտաւայ եկեղեցւոյն, հեզ եւ հանդարտ, որ եդ զանձն իւր ի վերայ նոցա եւ երդմամբք եւ ազգի ազգի հնարիւք զերծոյց զբազում անձինս քրիստոնէից՝ աղաւթիւքն իւրովք երաշխի առեալ զնոսա, նաեւ վասն հրէից եւ հեթանոսաց։ 34 Ուստի եւ յետոյ գովեցաւ գործ նորա, եւ վկայեալ յամենեցունց՝ կարգեցաւ յեպիսկոպոսապետութիւն աթոռոյն Աղուանից։    35 Իսկ իբրեւ եկն եհաս զաւրն Հռովմայեցւոց, անթիւ բազմութիւն յոյժ յոյժ, եւ բանակեցան յՈւտի գաւառի՝ առ հեղեղատովն, որ ի մէջ սահմանացն գեղջն Կաղանկատուաց, եւ կոխեցին քանդեցին զգեղեցիկ ստացուածս այգեստանեացն եւ գեաւղաստանեաց, ընդ որ անցանէին։ 36 Եւ անտի չուեալ՝ բանակեցան առ հեղեղատովն Տրտուա՝ մաւտ ի գեւղն Դիւտական։ 37 Ապա եկեալ հասին զհետ նոցա զաւրն Պարսից, զոր Նոր զաւր անուանեն. եւ էր զաւրագլուխ նոցա Շահրապղական, եւ ի հաւատարիմ նախարարաց թագաւորին վերակացու եւ հրամատար ի միջի նոցա՝ այր մի, զոր Գրանիկան Սաղար անուանէին։ 38 Եկն էջ ընդդէմ նորա եւ միւս զաւրավարն Պարսից՝ եկեալ ի Հռովմայ։ 39 Եւ դարձուցին զՀերակղիոսն ընդ կրունկն եւ վարեցին ընդ աշխարհն Սիւնեաց։ 40 Զի թէպէտ եւ հարուածք մեծամեծք եղեն զաւրացն Պարսից, սակայն հանին տարան, արկին զնա յաշխարհն իւր եւ անդէն կալան զքաղաքսն, զոր հանին բռնութեամբ ի նմանէն։[ԺԱ (=ԺԲ). Գալ զաւրացն հիւսիւսոյ աւգնել Հերակղի]    1 Ապա այնուհետեւ յամին երեսներորդի վեցերորդի Խոսրովու եդ ի մտի իւրում կայսրն աւգոստոսական հնարել հնարս, թէ զիա՜րդ արդեաւք կարասցէ բուժել յանհնարին տրտմութենէն եւ նախատանացն։ 2 Նաեւ զամենայն ժամանակս իւրոյ թագաւորութեանն միաբանէր առ իւր զամենայն տունն Հռովմայեղեայ, զաւր կոչել յաւգնականութիւն, խրամատել զմեծ լեառն Կաւկասու, որ փակեալ ունի զկողմանս արեւելից հիւսիւսոյ, բանալ զդրունս Չողա, հանել զազգս ազգս բարբարոսաց եւ նոքաւք վանել զթագաւորն Պարսից՝ զհպարտն Խոսրով։ 3 Յայնժամ հանդերձէր կազմէր զոմն ի նախարարաց իւրոց Անդրէ անուն՝ այր հանճարեղ եւ իմաստուն, առաքէ զնա բազում խոստմամբք անթիւ եւ անհամար գանձուց, թէ միայն ձեռնատու լինիցին ինձ՝ ի մեծ նախանձուէս յանձն առնում եւ ես լնուլ զպասքումն գազանաբարւոյ եւ ոսկեսիրաց ազգին գիսաւորաց։    4 Արդ՝ իբրեւ զայս լսէր յաջորդ արքային հիւսիւսոյ, որ էր երկրորդ թագաւորութեանն նորա՝ անուն իւր Ջեբու խաքան, եւ տեսանէր զմեծապէս պարգեւացն խոստմունսն, ընդ նմին եւ առնուլ ասպատակով յաւարի զամենայն աշխարհս, որ ընդ հնազանդութեամբ Պարսից արքայի։ 5 Յայնժամ մեծաւ յաւժարութեամբ առնէր զպատասխանին՝ ասելով. Ես եղէց վրէժխնդիր ընդդէմ թշնամոյն, ես եկից ելից հասից անձամբ իմով աւգնական նմա քաջ զաւրաւք իմովք եւ հաճեցից զմիտս նորա գործովք պատերազմաց, սրով իմով եւ աղեղամբ իմով, որպէս ցանկա անձն նորա։ 6 Յայնժամ առաքէր ընդ նախարարին ընդ այնմիկ առ ի հաստատել զխորհուրդ պայմանին այնորիկ արս հեծեալս ընտիրս, զաւրաւորս զաւրութեամբ, աղեղնաւորս կորովաձիգս՝ թուով իբրեւ հազար մի։ 7 Որք դիմեալ յանկարծակի ընդ դուռն Չողա, առ ոչինչ համարեալ զքաղաքապահսն եւ զգումարտակսն Պարսից արքային, որք էին կարգաւորեալք ի մեծի դրանն, այլ սլացեալք որպէս զարծուի անդր առ մեծի գետովն Կուրա՝ յոք ոչ խնայելով, որ հասանէր ընդդէմ նոցա, ճանապարհ կալեալ ընդ աշխարհն Վրաց եւ Եգերացւոց՝ հատին անցին ընդ ծովն մեծ մինչեւ ի պաղատն արքունի։ 8 Եւ յանդիման լեալ մեծի կայսերն՝ հաստատեն առ միմեանս զերդմունսն ըստ իւրաքանչիւր աւրինաց։ 9 Եւ առեալ ի նմանէ զհրաման վասն ելիցն իւրեանց՝ դարձան անդրէն ընդ նոյն ճանապարհ յաշխարհն իւրեանց՝ ոչ ինչ կասկածեալ յումեքէ։    10 Իսկ ի մտանել ամին երեսներորդի եաւթներորդի նոյն ինքն Խոսրովու առաքեաց թագաւորն հիւսիւսոյ զխոստացեալ զաւրն պատերազմող՝ զաւրավար կարգեալ զեղբաւրորդին իւր, որոյ ի պատիւ իշխանութեանն իւրեանց Շաթ անուն կարդային։ 11 Որ եկեալ արշաւեաց ընդ ամենայն սահմանս աշխարհիս Աղուանից եւ ընդ մասն ինչ Ատրպատականու, որ մաշեաց ի սուր սուսերի զբազում անձինս քրիստոնէից, նաեւ՝ հեթանոսաց։ 12 Իսկ զթիւ նոցա, որ գերեցանն ի նոցանէ, ո կարիցէ հասու լինել եւ ընդ գրով արկանել։    13 Եւ բանակեալ նոցա առ գետովն Երասխա՝ առաքէր ի ձեռն պատգամաց առ մեծ թագաւորն Խոսրով՝ յայտ առնելով զմիաւորելն իւրեանց ընդ կայսերն եւ զգալ նմա յաւգնականութիւն, եւ էին պատճէն պատգամացն առ միմեանս այսպէս. 14 Եթէ ոչ դարձուցանես զերեսս քո ի թագաւորէն Հռովմայեցւոց եւ թողցես ի նա զամենայն աշխարհս եւ զքաղաքս, զոր առեր բռնութեամբ քոյով եւ յուղարկեսցես զամենայն գերեալսն յերկրէ նորա, զոր այժմդ ունիս ընդ ձեռամբ քոյով հանդերձ փայտիւ խաչին, զոր ամենայն ազգք քրիստոնէից երկրպագեն եւ փառաւորեն, եւ կոչեսցես արտաքս քան զսահմանս նորա զամենայն զաւրս քո, այսպէս ասէ արքայն հիւսիւսոյ՝ տէրն ամենայն երկրի, թագաւորն քո եւ ամենայն թագաւորաց։ 15 Հաստատեցից եւ ես զերեսս իմ ի վերայ քո, կուսակալդ Ասորեստանեաց, եւ փոխանակ միոյ չարեացն, զոր ընդ նա անցուցեր, կրկին հատուցից քեզ: 16 Եւ խաղացից ընդ ամենայն սահմանս քո սրով իմով, զոր աւրինակ խաղացեր դու սրով քով ընդ սահմանս նորա։ 17 Եւ ոչ թողացուցից զքեզ եւ ոչ յամեցից առնել ընդ քեզ ըստ բանիդ ըստ այդմիկ, զոր խաւսեցայ ընդ քեզ։    18 Յայնժամ, իբրեւ լսէր զայս ամենայն մեծ թագաւորն Խոսրով՝ յարուցեալ իբրեւ զհեղեղ անհուն կամ որպէս առեւծ ընդդէմ որսորդաց եւ իբրեւ զարջ որդեկոտոր, այսպէս եւ նա։ 19 Թէպէտ եւ ինքն միաբանեալս եւ յարուցեալս ի վերայ իւր տեսանէր, սակայն ըստ խորագիտութեանն իւրում ոչ յայտնէր զերկնչելն եւ զղաւղելն յերեսաց նորա։ 20 Այլ հպարտութեամբ եւ մեծաւ սաստիւ առնէր զպատասխանիսն. Երթ, ասա թագաւորին քում եւ եղբաւրն մերում խաքանայ, եթէ ի վաղնջուց հետէ ի նախնեացն իմոց եւ յինէն մեծարեալ եւ պատուեալ էր տունդ ձեր՝ իբրեւ եղբաւր մերոյ սիրելւոյ, վասն որոյ ուստերաւք եւ դստերաւք ընդ միմեանս պատուաստեալ էաք ի խնամութիւն։ 21 Արդ՝ ոչ էր պարտ եւ արժան քեզ թողուլ զանդամս քո եւ խոտորել ի բանս ծառային իմոյ՝ կտրճին Հռովմայեցւոց։ 22 Տուրականն դարձաւ յաշխարհ իւր։    23 Իսկ կայսերն առեալ զզաւրս իւր՝ դիմեաց ի կողմանս Պարսից եւ յամառեալ պնդեալ՝ հասանել ջանայր ի դուռն Պարսից արքային։ 24 Իսկ իբրեւ ետես արքայն Պարսից, եթէ եւ այնպէս ոչ վճարեցաւ, այլ համարձակեալ, դիմեալ գայ ի վերայ նորա, փախստական գնայ առաջի նորա, անկանի ի բուն թագաւորանիստն իւր՝ ի մեծն Տիսպոն, եւ զկանայս եւ զհարճս իւր եւ զորդիս անցուցանէ յայնկոյս գետոյն Դկղաթու։ 25 Եւ զպատրաստական զզաւրսն իւր, որ էին փոքր ի շատէ մաւտ առ ինքն, ժողովէր, կազմէր, առաքէր ընդդէմ կայսերն։ 26 Եւ յաւժարեցուցեալ զոմն բազում մեծարանաւք եւ կարասեաւ, որ վկայեալ էր ի դրան նորա քաջութեամբ, եւ փոխէր այլ անուն նմա, Ռոճվեհ անուանէր, հրապուրելով զնա՝ մղէր հարկանէր ընդդէմ ալեացն, զաւրավար զաւրուն առաքեցելոցն ի նմանէն զնա կացուցանէր։ 27 Որ վասն երկիւղի հրամանի նորա ակամա կամաւ յանձն առնոյր, այլ ինքն գիտէր զպարտելն յանկարծաժողով տկար զաւրուն Խոսրովու առաջի կայսերն։ 28 Եւ առաքէր միանգամայն եւ երկիցս եւ չորրորդէր գրով զգուշութեամբ առ թագաւորն իւր Խոսրով եւ ասէր, եթէ. Ոչ միայն վասն մահուն իմոյ, այլ վասն կորստեան զաւրաց քոց յառաջագոյն ծանուցից քեզ, զի եթէ ոչ փութանակի զաւր յաւելցես ինձ այսր ի թիկունս, ես ոչ զանգիտեմ ի մեռանելոյ, բայց ապա գիտասջիր։    29 Եւ ապա անդրէն հրամայէր թագաւորն գրել զպատասխանիսն, եթէ. Մի երկիցես յերեսաց նոցա, այլ մարտիր եւ յաղթեա։ 30 Իսկ ի վերջնում նուագին յոյժ խրոխտացեալ՝ գրէր առ նա՝ ասելով, զի՝ եթէ յաղթել ոչ կարասցես, իսկ մեռանել ընդէր ոչ։ 31 Տեսեալ նորա զհրամանն զայն խիստ, վերացուցեալ զձեռս իւր հանդերձ զաւրաւք իւր յարեգակն եւ ի լուսին՝ աղաղակեաց մեծաձայն եւ ասէ. Աստուածք իմ, դատ արարէք ընդ իս եւ ընդ թագաւորն իմ անողորմ։ 32 Եւ մխեալ ի պատերազմն՝ անկան առաջի զաւրացն Յունաց ինքն եւ զաւրքն իւր, որ եղեն իբրեւ զփոշի, զոր տանի մրրիկ։    33 Արդ՝ իբրեւ տեսին նախարարքն Պարսից եւ զայն եւս բեկումն մեծ, որ եղեւ զաւրացն Պարսից, սկսան քրթմնջել ընդ միմեանս եւ ասեն. Մինչեւ ցերբ հոսեսցեն վտակք արեանցս այսոցիկ ի տեղիս տեղիս պատերազմաւ անձանց Արեաց աշխարհիս, մինչեւ ցերբ իցեմք յահի եւ ի դողման արիւնահեղ թագաւորիս, մինչեւ յերբ ժողովեսցին ինչք մեր եւ ստացուածք, ոսկի եւ արծաթ ի գանձս յարքունի, մինչեւ յերբ պնդեալ, կապեալ կայցեն կիրճք ճանապարհաց՝ յարգելուլ զշահս վաճառաց կողմանց կողմանց, մինչեւ յերբ սարսեալ թափեալ կան ոգիք մեր յանձանց մերոց յահագին հրամանէ նորա։ 34 Ոչ ապաքէն սպառեաց եւ եկուլ որպէս ծով զընտիր ընտիր ընկերս մեր՝ առաջնորդս աշխարհաց։ 35 Ոչ ապաքէն բազում եղբարք ի ժամանակս ժամանակս երամ երամ, դասք դասք ի պէս պէս տանջանս հրամանաւ նորա վճարեցան, եւ ոմանք խորասոյզ իսկ եղեն։ 36 Ոչ ապաքէն զայր ի կնոջէ եւ զհայր յորդւոյ եհան, բաժանեաց յազգս հեռաւորս ի ծառայութիւն եւ յաղախնութիւն եւ ի գումարտակս բնակութեան ընդ երեսս չարաշուք թշնամեաց։    37 Զայս եւ նման սմին բազում շշնջէին զնմանէն, այլ ոչ ոք իշխէր համարձակապէս խաւսել ինչ, մինչեւ լցաւ ժամանակ կատարածի կենաց նորա։ 38 Ապա յարեաւ ոմն մի ի հաւատարիմ ընտանեաց նորա՝ նախարար մի, որ էր դայեակ անդրանկանն Խոսրովու, որ Կաւատն կոչիւր։ 39 Խորհուրդ արարեալ ընդ նմա՝ ետ բառնալ զյիշատակ կենաց հաւր իւրոյ Խոսրովու եւ զբազմութիւն եղբարց իւրոց։ 40 Եւ առ զթագաւորութիւնն Պարսից՝ հնարելով եւ առաջնորդելով դայեկին իւրոյ, հրապուրեաց պղտորեաց զմեծայարմար կարգս բնակչաց դրանն Խոսրովու։ 41 Եւ խոտորեաց յանկարծակի զսիրտս ամենեցուն զհետ սանուն իւրոյ Կաւատայ՝ առ ի թագաւորեցուցանել զնա փոխանակ հաւր իւրոյ։[ԺԲ (=ԺԱ). Վասն գումարելոյ Խոսրովու ընդ արքային Յունաց եւ յաղթահարելոյ զնա ամս բազումս սրով եւ գերութեամբ աշխարհին Հռովմայեցւոց]    1 Սաստիկ ամբոխիւ ելին Խազիրք՝ ասպատակել յաշխարհս մեր հրամանաւ Հերակղի։ 2 Եւ պատգամատարք առ նոսա Խոսրովու՝ Պարսից արքայի, եթէ՝ Դուք ոյր հրամանաւ եկիք յաշխարհս իմ. որ թափառական եւ փախստական շրջէր յերեսաց իմոց ի կղզիս ծովուն Արեւմտից։ 3 Ապա եթէ կարաւտեցար դու ի նմանէն ոսկւոյ կամ արծաթոյ, կամ ականց պատուականաց, կամ ոսկեման մարգարտայեռ հանդերձից, բեհեզից եւ ծիրանեաց, կարող էի ես առաւել կրկին քան զնա հաճել զմիտս քո։ 4 Վասն որոյ ասեմ քեզ, մի կրկնել առ իս վասն դորին ունայն խնդրոյ. ապա եթէ ոչ, եղիցին կամք քո։ 5 Բայց ահա կանխաւ ասացից քեզ, զոր ինչ ես գործելոց եմ յառաջագոյն. ի թողացուցանելն ինձ նմա ըստ բանիդ քում, կոչեցից ես յերկրէ նորա զյաղթող զմեծ զաւրավարն իմ Շահվարազն հանդերձ երկու քաջ զաւրականաւքն իմովք՝ Շահենովն եւ Քրտիկարինաւն, եւ զզաւրսն իմ՝ զբիւրաւորս եւ զհազարաւորս զընտիր սպառազէնսն իմ, զոր յաւրինեցի ընդդէմ արեւմտից՝ կորուսանել եւ ջնջել զնա յերկրէ իմմէ։ 6 Արդ՝ ահա դարձուցից զերասանակս նոցա ընդդէմ արեւելից, եւ յարեայց ամենայն զաւրութեամբ իմով ի վերայ քո, եւ ոչ թողից զքեզ, եւ ոչ տաց քեզ դուլ եւ դադար, մինչեւ հանից զքեզ ընդ ծագս տիեզերաց։ 7 Ապա գիտասցես եւ ի միտ առցես զանիմացական, զտրտմեցուցիչ անձին քո խնդիրս, զոր առնես. զի ուր տարայց հանգուցից, յորժամ հանգիցեմ ես անտի զայն ամբոխ բազմութեան. եւ կամ որ իցէ երկիր, որ բաւիցէ առաջի նոցա, եթէ ոչ արարից ըստ բանիդ ըստ այդմիկ։ 8 Եւ այսպէս միաբան սպառնալեաց պատգամովն դադարեցին յամին յայնմիկ եւ դարձեալ մտին ընդ նոյն դուռն։    9 Ապա իբրեւ ետես իշխանն՝ տէրն նոցա զայն ամենայն աղխ գերութեան աւարուցն մարդոյ եւ անասնոյ եւ անաւթոց եւ ոսկեղինաց եւ հանդերձից պատուականաց, խորհեցաւ ի մտի իւրում յայնմ կոյս ինքն իսկ իւրովի գալ ելանել։ 10 Ազդ առնէ այնուհետեւ ամենեցուն, որ ընդ ձեռամբ իւրով էին, տոհմից տոհմից եւ ազգաց ազգաց, լեռնականաց եւ դաշտականաց, յարկաբնակաց եւ բացաւթեկաց, ծովամխաց եւ ցամաքայնւոց, գլխագերծաց եւ գիսաւորաց. զի ընդ ակնարկել նորա պնդակազմ, պատրաստական գտանիցին։    11 Արդ՝ յամին երեսներորդի ութերորդի, որ ամ էր տագնապի աղէտի սպանմանն Խոսրովու, եկեալ նոյն ինքն, զոր վերագոյնն ասացաք, որ էր նա Ջեբու խաքան, ունելով ընդ իւր եւ զորդին իւր, եւ զհամար զաւրուն նորա ոչ ոք կարէր արկանել ընդ թուով։ 12 Իբրեւ եհաս յերկիրս Աղուանից բաւթն ահագին, կամեցեալ ամրացուցանել զաշխարհս մեր ի մեծ մայրաքաղաքին Պարտաւա բերդին, եւ լինէր այն ի հրամանէ առն միոյ, որում անուն էր Գաշաք, որ առաքեալ էր ի Խոսրովու պետ եւ իշխան աշխարհիս։ 13 Որ փակեաց ի ներքս զբազմութիւն շրջագայից գաւառաց եւ կամէր, պնդեալ զինքն միաբանութեամբ հանդերձ մեծամեծաց աշխարհիս եւ բնակչաց քաղաքին՝ կալ ընդդէմ նոցա։ 14 Բայց հայէր տեսանել, եթէ զինչ ինչ անցք անցանիցեն ընդ պահապանս մեծի քաղաքին Չողա եւ ընդ գումարտակս սքանչելի պարսպացն, զոր բազում ծախովք թագաւորացն Պարսից մաշեալ էր զաշխարհս իւրեանց՝ գումարել ճարտարապետս եւ հնարելով ազգի ազգի նիւթս ի շինուածս մեծասքանչ գործոյն, զոր փակեցին աղխեցին ընդ լեառն Կաւկաս եւ ընդ մեծ ծովն Արեւելից։    15 Արդ՝ ի մաւտել տիեզերական ցասմանն, որ առաջի էր մեզ ամենեցուն, նախ զնա բախեցին ալիք ծովուն ծաւալեալ եւ ի հիմանց տապալեալ։ 16 Քանզի տեսանելով զահն սաստկացեալ ժանտատեսիլ, ժպրհերես, լայնադէմ անարտեւանուն բազմութեանն ի ձեւ իգական գիսարձակս դիմեալս ի վերայ՝ դողումն կալաւ զնոսա առաջի նոցա, մանաւանդ ի տեսանել զպնդաքարշ զկորովաձիգ նետսն, որ իբրեւ զկարկուտ սաստիկս տեղայր ի վերայ նոցա։ 17 Իբրեւ զգայլս գիշախանձս անամաւթացեալս դիմեցին ի վերայ նոցա եւ յանխնա կոտորեցին յանցս եւ ի փողոցս քաղաքին։ 18 Եւ ոչ խնայէր ակն նոցա ի գեղեցկատես, պայծառագեղ, մանկահասակ արուի կամ իգի. եւ ոչ զանպիտանս եւ զանաւգուտս թողուին, զհաշմս կամ զծերս։ 19 Եւ ոչ գթային կամ գալարէին աղիք նոցա ի խանդաղատանս տղայոց, որք զկոտորեալ մարբքն փարէին եւ դիէին զարիւն ստեանց նոցա իբրեւ զկաթն։ 20 Այլ իբրեւ զհուր վառեալ յեղէգն՝ մտանէին ընդ դուռն եւ ելանէին ընդ միւսն՝ գործ գազանաց եւ թռչնոց երկնից թողեալ ի նմա. ապա տակաւ տակաւ շարժէին ալիքն ընդդէմ մեր։    21 Արդ՝ իբրեւ լսէր զայս ամենայն պետ եւ իշխանն մեր, որ պահէր եւ ունէր զքաղաքն Պարտաւ, կամէր խաւսել առ ամրացեալ բազմութիւնն, որք էին ժողովեալ ի մեծ բերդին, վասն սաստկացեալ ահին, եթէ զինչ իցէ արժան գործել: 22 Եբաց զբերան իւր եւ յերկիւղէն մեծէ անդրէն զբանն կրկնել ոչ կարաց, քանզի թափեցաւ սիրտն նորա, եւ դողումն կալաւ զնա յոտից մինչեւ ցգլուխ, եւ ծունգք նորա զմիմեանս բախէին։ 23 Եւ իբրեւ գիտաց բազմութիւնն զանչափ վատասրտել առնն, զաղաղակ բարձին եւ ասեն. Ընդէր բնաւ արգելեր զմեզ պահել ի ժամս յայս՝ տալ զմեզ կանամբք եւ որդւովք մերովք ի ձեռս արիւնարբու գազանացն։ 24 Եւ արդ՝ որպէս կարիցեմք ելանել փախչել առաջի նոցա այսչափ խառնաղանճ բազմութիւն քաղաքիս, քանզի եկն եհաս ահա սատակիչ թշնամին մաւտ առ մեզ իբրեւ մղոնաւք երիւք։ 25 Ապա ասեն այր ցընկեր իւր. Ընդէր հեղգամք առնել զքաղաքս գերեզման անձանց մերոց, թողցուք զկահ եւ զկարասի մեր, ելցուք գնասցուք, թերեւս զերծնուլ մարթասցուք։ 26 Եւ դէմ եդեալ առ հասարակ ընդ չորեսեան դրունս քաղաքին՝ աճապարէին անկանել ի լեռնակողմն Արցախա գաւառին։    27 Եւ իբրեւ երբ ուրեմն իրազգած եղեն թշնամիքն եղելոցն՝ պնդեցան զհետ փախստէիցն։ 28 Եւ հասեալ ի մասն ինչ առ ստորոտով լերինն, որ է յանդիման գեաւղջն մեծի Կաղանկատուաց, որ է ի նմին յՈւտի գաւառի, յորմէ եւ ես։ 29 Եւ ի նսեմանալ աւուրն ոչ կարացին ժամանել ի բազում ինչ ի վնաս, այլ զանկեալսն փոքր ի շատէ ի ձեռս՝ զորս կոտորեցին եւ զորս զհետ կահուց, սայլիցն եւ գրաստուցն անկելոցն ի բուռն՝ դարձուցին անդրէն ի բանակն իւրեանց։ 30 Եւ ի խնամակալութենէն Աստուծոյ ոչ եւս յաւելին պնդել զհետ բազմութեան փախստէիցն։ 31 Եւ ի գիշերի յայնմիկ անցին ամենեքեան, որպէս երբեմն Հեբրայեցիքն ընդ ծովն Կարմիր, եւ անկան յամուր գաւառս Արցախայ։ 32 Եւ նոյնպէս եւ այն իշխանն՝ Գաշաք անուն, զերծաւ համաւրէն տամբ իւրով եւ անկաւ ի կողմանս Պարսից. եւ այլ ոչ եւս կարաց կարգել զինքն ի նոյն իշխանութիւն։    33 Եւ յետ այսր ամենայնի դիմէին ուղխքն յարուցեալ, գետն յորձանուտ ընդդէմ Վրաց աշխարհին եւ պատեալ պաշարէին զփափկասուն, վաճառաշահ, հռչակաւոր մեծ քաղաքն Տփղիս։ 34 Ազդ լինէր եւ մեծի կայսերն. ժողովեալ եւ նորա զամենայն զաւրս զաւրութեան իւրոյ՝ գայր վաղվաղակի հասանէր առ նիզակակից աւգնականն իւր։ 35 Եւ ի մատուցանել զաւժիտս եւ զընծայս թագաւորական ընկալեալ ի նմանէ, յոյժ բերկրեցան ի տեսանել զմիմեանս։ 36 Ապա այնուհետեւ անդ էր տեսանել զաղէտս եղկելի անձանցն, որ փակեալն էին ի բերդին։ 37 Հասեալ ի վերայ նոցա թշուառութիւնն ի վերայ թշուառութեանն. բայց վասն զի չեւ եւս էր հասեալ ժամանակն, որ առաջի կայր։    38 Եղեւ, զի իմացեալ Խոսրովու զժամադիր մեծ թագաւորացն երկոցունց ի քաղաքն յայն, յառաջ քան զպաշարելն, զաւր փութանակի առաքէր յաւգնականութիւն նոցա եւ ի պահապանութիւն քաղաքին, զյաւժարն եւ զքաջ պատերազմողն՝ զզաւրագլուխն իւր զՇարհապղական եւ յընտիր հեծելոց թիկնապահաց եւ դռնապահաց իւրոց ընդ նմա իբրեւ արս հազարս։ 39 Զոր իբրեւ տեսին բնակիչք քաղաքին զզաւրավիգն առաքեալ հանդերձ յաղթանդամ եւ կիրթ պատերազմակցաւքն, յոյժ զաւրացան յանձինս իւրեանց, եւ սկսան ծաղր առնել զերկուս թագաւորսն։ 40 Զի թէպէտ եւ տեսանէին զանթիւ բազմութիւն զաւրացն հիւսիւսոյ եւ զարեւմտից, զի ի նմանութիւն լերանց ճակատեալ շուրջ զքաղաքաւն, թնդայր, դողայր երկիրն ի բազմութենէն, նաեւ ընդ նմին զմենքենայսն եւ զչորեքանիւսն եւ զայլ ազգի ազգի հնարսն՝ յաւրինեալ ի ձեռաց ճարտարացն Հռովմայեցւոց, որով անվրէպ առնէին զքարաձիգսն ի փլուզանել զպարիսպն քարամբք մեծամեծաւք։ 41 Նաեւ զուռուցիկ տիկսն մեծամեծս, քարալիցս, աւազալիցս, որով զգետն մեծ զԿուր, որ պատէ զկողմն քաղաքին, ուռուցեալ՝ յետս ընդդէմ ընդ պարիսպն դիմեցուցանէին։ 42 Այլ նոքա ոչ ինչ վատեալք եւ ոչ ի մի ինչ իրաց, այլ քաջալերէին զմիմեանս եւ զբեկեալսն ի պարսպէն անդէն շինէին եւ կանգնէին։    43 Ապա իբրեւ լքան վանեցան վաստակեցան զաւրք երկոցունց թագաւորացն, եւ ոչ սակաւ էր թիւ անկելոցն ի մարտի հետեւակացն, խորհեցան առ միմեանս թագաւորքն եւ ասեն. 44 Ընդէր է այս կորուստ զաւրաց մերոց. ոչ ապաքէն յորժամ կապիցեմք զհզաւրն, զտուն նորա, որպէս եւ կամիցիմք, աւար հարկանիցեմք։ 45 Յայնժամ կարգէր, յաւրինէր նախանձախնդիր մեծ կայսրն Հերակղիոս, եթէ զինչ ինչ արժան է գործել։ 46 Եւ ասէ ցայրն այն, որ եկեալ էր յաւգնականութիւն նմա. Դարձիր դու, մուտ խաղաղութեամբ զաւրաւք քովք յամիս յայսմիկ ի տեղի քո, զի տեսանեմ զհովասնութիւնդ ձեր, եւ ահա ոչ կարէք տոկալ ի հասանել ամառնային տապախառն ջերմութեան աշխարհին Ասորեստանի, որ է թագաւորանիստն Պարսից առ գետովն մեծ, որ է Տիգրիս։ 47 Եւ ի գալ միւս ամին եւ ի նուազել ամսոցն ջերմութեան վաղվաղեսցես ելանել այսրէն, զի կատարեսցուք զկամս մեր։ 48 Եւ ես ոչ դադարեցից ոգորել ընդ թագաւորին Պարսից եւ վտանգեալ նեղեցից զաշխարհս եւ զծառայս նորա եւ այնչափ հնարեցայց խելամտութեամբ, մինչեւ յիւրոցն վճարեսցի։    49 Եւ եղեւ իբրեւ լուան բնակիչք քաղաքին զլքանել վատնել նոցա, առաւել հպարտացան յանձինս իւրեանց եւ սկսան զպատճառ կորստեան իւրեանց զխաղն խաղալ։ 50 Բերին դդում մի մեծ, նկարէին ի վերայ նորա զպատկեր թագաւորին Հոնաց՝ կանգուն մի յերկայնն եւ կանգուն մի ի լայնն եւ զտեղի արտեւանաց աչացն յաւտ մի ծրագրեալ։ 51 Ոչ ոք կարէր նշմարելնոյնպէս եւ զտեղի մուրուացն՝ լերկս ժպիրհս, եւ զտեղի շնչաւոր քթացն թիզ մի լայն՝ թուով մազուց պերեւեշտիցն, որ եւ թէ կարէր ոք ճանաչել։ 52 Եւ բերեալ զայն՝ եդին ի վերայ պարսպին՝ յանդիման նոցա, եւ աղաղակէին առ զաւրսն եւ ասէին. 53 Ահաւասիկ կայսր թագաւորս ձեր, ուր կայս. դարձարուք, երկիր պագէք սմա. Ջեբու խաքան է այս։ 54 Եւ առեալ գեղարդս ի ձեռն՝ ծակոտէին յանդիման նոցա զդդումն՝ զնմանեցուցեալն ի պատկեր նորա։ 55 Նոյնպէս եւ զմիւս թագաւորն ձաղէին, ծաղր առնէին, այպանէին, պիղծ եւ արուազեղծ կարդային։ 56 Զայս տեսեալ եւ լուեալ թագաւորացն՝ քինանային, փքանային, ոխս մթերեալս ժողովէին ի սիրտս իւրեանց, շարժէին զգլուխս իւրեանց եւ մեծաւ նզովաւք նզովէին զանձինս իւրեանց, զի եթէ ոչ մի ոգիս չապրեսցի յամենեցունց, որ են ընդ թագաւորութեամբ նոցա, մինչեւ խնդրեսցի վրէժ նախատանացն այնոցիկ, որ ձաղեցան նոքա ի նոցանէն։ 57 Եւ դարձուցեալ զերեսս իւրեանց՝ նովին սպառնալեաւք գնացին։[ԺԳ. Սպանումն Խոսրովու]    1 Բայց անսացէք ինձ սակաւիկ մի, եւ պատմեցից կարճառաւտիւ զխորագիտութիւն առնն, եթէ զիարդ կամ որով աւրինակաւ կարաց արգելուլ ի գառագեղն մահու զահեղ որսորդն՝ զառեւծն արեւելից, որ ի գոչելն միայն ազգք հեռաւորք սարսեալ դողային, եւ մաւտաւորք յերեսաց նորա իբրեւ զմոմ հալեալ պակասէին։ 2 Եւ նա այնպէս ի վայրկեան ժամանակի գողացաւ զամենեցուն սիրտ եւ յարեաւ ի վերայ նորա իբրեւ յորբոյ միոյ։ 3 Եւ առնելով զայս ամենայն՝ ոչ այլ թագաւոր եւ իշխան զաւրաց ի թիկունս կոչէր, եւ ոչ զազգս եւ զլեզուս հեռաւորս զաւրավիգն յաւգնականութիւն սանուն իւրոյ ընդդէմ նորա պատրաստէր։ 4 Այլ առաքէր միայն ծածկաբար առ կայսրն Հերակղիոս՝ զետեղանալ նմա անդէն, ուր էրն զաւրաւքն իւրովք հանդերձ աւուրս ինչ։    5 Եւ հրամայէր գրել հրովարտակս յերեսաց Կաւատայ առ մեծամեծս եւ առաջնորդս գնդից գնդից մեծի դրանն թագաւորութեանն Պարսից, եթէ բարձաւ ի հաւրէ իմմէ եւ ինձ տուաւ իշխանութիւն թագաւորութեանս, պատրաստական լերուք սակաւ ինչ հեծելովք։ 6 Եւ կացուցանէր զնոսա առ խելս կամուրջին Տիգրիս գետոյ՝ ըստ Վեհ Արտաշիր քաղաքի՝ յանդիման դրանն Տիսպոնի, ուր էր հայրն նորա Խոսրով՝ պահպանեալ մերձակայ զաւրաւքն իւրովք։ 7 Եւ քարոզն մեծաբարբառ աղաղակէր յաջմէ եւ յահեկէ Կաւատայ եւ ասէին. Ով է մարդ, որ սիրէ զկեանս եւ կամի տեսանել զաւուրս իւր ի բարութեան, վաղվաղեսցէ ելանել ընդ յառաջ նորոգ թագաւորութեանս Կաւատայ, զի սա է արքայից արքայ։    8 Եւ բացին զդրունսն Անյուշն բերդի. եւ յախուռն կոչէր արտաքս զամենայն կալանաւորս, որք էին ի բազում ժամանակաց արգելեալք ի ստուերս մահու՝ անթիւ բազմութիւն յոյժ յոյժ։ 9 Եւ ասէր ցնոսա. Եկայք, ելէք, թշուառականք՝ սրտառուչք ի Խոսրովայ, զի բացան դրունք կենաց ձեզ ի նորընծա թագաւորէս՝ յորդւոյ նորա Կաւատայ։ 10 Եւ բեկեալ իւր ուրուք զշղթայս իւր՝ դիմեցին առ հասարակ արտաքս։ 11 Եւ ելանէր ձայն գոչելոյ աւրհնութեան նոցա յերկինս, որք աւրհնէին զԿաւատ եւ ասէին. Արքայ, յաւիտեան կեաց։ 12 Եւ մխեալ յընտիր յընտիր երիվարս ասպաստանացն Խոսրովու, շղթայք իւրեանց ի ձեռս իւրեանց՝ հեծեալք արշաւէին յայս կոյս, յայն կոյս՝ արհամարհելով զԽոսրով։ 13 Ապա եւ բազումք ի գնդից գնդից ի դռնապահաց եւ ի թիկնապահաց եւ անուանակրացն դրանն Խոսրովու, առեալ զնշանս դրաւշից իւրեանց՝ դիմեցին առ Կաւատ՝ որդի նորա։ 14 Եւ որ մնացին անդրէն ի դրանն, ճեպէին զնոսա պատգամաւորքն Կաւատայ՝ զգուշութեամբ ունել պահել զԽոսրով, ապա եթէ ոչ՝ մահու մեռանիցին։    15 Արդ՝ իբրեւ լսէր Խոսրով զբարբառ աղաղակին այնորիկ, ասէ ցայնոսիկ, որ ի մաւտն կային. Զինչ են ձայնք գոչմանցն այնոցիկ։ 16 Եւ նոքա լռեցին, քանզի պատկառէին պատմել նմա։ 17 Եւ խառնաձայն փողոցն եւս քան զեւս ստիպէին։ 18 Դարձեալ ասէ ցնոսա, որ մերձն էին. Զինչ են անկարգ հնչիւնք բարբառոցն։ 19 Եւ նոքա ասեն. Քանզի կամի թագաւորել փոխանակ քո որդի քո Կաւատ, եւ ամենեքեան ընթանան առ նա, եւ ահա ճակատեալ է յանդիման քաղաքիս առ եզերբ գետոյն, եւ արձակեաց զամենայն կալանաւորս մեծի բանդին զարգելեալսն ի հրամանէ քումմէ, եւ ցնծալով ամենեքեան աւրհնեն զնա՝ արքայ կարդալով։ 20 Եւ իբրեւ լուաւ զայս ամենայն աղէտս գուժին, մանաւանդ զարձակումն կալանաւորացն, հաչէր հառաչէր, վայէր վարանէր յանձն իւր։ 21 Ոչ ի նստելն իմանայր եւ ոչ ի յառնելն զգայր ամենեւին, քանզի ետես զզաւրն ահագին՝ հասեալ ի վերայ իւր։ 22 Եւ լեալ հետիոտս՝ ընդ դուռն բուրաստանին իւրոյ գնաց եւ թաքեաւ ընդ ծառովք բուրաստանին, եւ կայր ղաւղեալ՝ թափեալ ոգի իւր յանկարծ երկիւղէն, եւ դիտէին աչք իւր վերանալով ի վերայ նորա անողորմ սրոյն։    23 Ապա եկին հասին ի վերայ նորա գունդն ամենայն շուրջ զապարանաւքն։ 24 Եւ զհետ մտեալ խնդրակքն՝ գտին զնա ի տեղւոջն, ուր նստէր վարանեալ։ 25 Եւ ածեալ զնա արտաքս քան զապարանսն՝ մուծին ի սրահ մի, զոր Քատակի Հնդուկան կոչեն՝ յապարանս Մարասպանդ կոչեցելոյ։ 26 Եւ իբրեւ եմուտ, ստուգեաց զտեղւոջէն եւ զտանուտեառնէն, բախեալ զկուրծսն իւր՝ հեծեծելով ասէր. 27 Վա՜յ ինձ, եղուկ եմ ես. որպէ՜ս հրապուրեցայ ի կախարդացն, որք ըղձանային ինձ ի Հնդիկս՝ ի Մարասփան տեղւոջ ըմբռնել։ 28 Եւ արդ՝ ահա եհաս ինձ ըստ նոցա ցնորք, այլ ոչ ճշմարտութեամբ։ 29 Եւ պահեալ զնա առ այն աւր՝ ի վաղիւն բառնային սրով զգլուխն։ 30 Եւ բարձաւ չարն ի միջոյ։    31 Նոյնպէս եւ զեղբարս իւր Կաւատ արքայ յոտից եւ ի ձեռաց անպիտանս արարեալ՝ կամէր խեղութեամբ շնորհել նոցա կեանս. ապա յամբաստանութենէ բազմաց բարձան եւ նոքա սրով։ 32 Եւ ինքն կալաւ զտեղի Խոսրովու՝ հաւր իւրոյ թագաւորութեանն, եւ էր բարեխորհ, ողորմած առ ամենայն աշխարհս եւ առ ծառայս իւր։ 33 Եւ խնդրեալ զխաղաղութիւն առ թագաւորակիցս իւր, եւ արձակեալ յիւրաքանչիւր տեղիս զամենայն կալանաւորս, որք էին ի դիպահւոջ դրան հաւր իւրոյ, եւ գրեալ հրովարտակս ընդ ամենայն սահմանս թագաւորութեան իւրոյ՝ ցնծութեամբ եւ ուրախութեամբ կեալ ամենեցուն, եւ զամենայն հարկս եւ զմաքս արքունի երեքամեայ ժամանակս ընդ ամենայն տեղիս իւրոյ տէրութեանն շնորհեալ ամենեցուն, նաեւ ջանայր եւս առնել, զի մի ոք կապեսցէ զսուր իւր յազդեր իւրում զամենայն ժամանակս իւրոյ թագաւորութեանն։ 34 Այղ քանզի վիրաւորելոց էին զմեզ մեղք մեր անտերունչք անկարգ ժամանակաւք, ընդ ունայն կորեան խորհուրդք նորա, կարճեցաւ կէտ կենաց նորա՝ տեւեալ ամիսս Է, յաւելաւ առ հարս իւր [հայրասպանն այն, քանզի բառնալոց էր թագաւորութիւնն ի տանէ Սասանականացն եւ տալ ի ձեռս որդւոցն Իսմայէլի։][ԺԴ. Յաղագս Վիրոյի աշխարհակալ կաթողիկոսութեանն Աղուանից եւ մեծամեծ վշտակրութեանն եւ Աստուծոյ խնամոցն]    1 Ապա ի գտանել ամենեցուն զթողութիւն յանցանաց իւրեանց ի նորընծայ թագաւորէն Կաւատայ՝ շնորհելով զմիւս եւս պարգեւսն, որ կարի իմն ախորժելի թուէր կալանաւորացն եւ այնոցիկ, որք ի դիպահւոջ էին միայն պահեալ ի մեծի դրանն, որոց մոռացեալ էր յոյս իւրեանց դառնալ յիւրաքանչիւր աշխարհ եւ յերկիր ծննդեան։ 2 Որք փութանակի յուղարկէին ի հրամանէ նորա, մեծաւ փափագանաւք գնացին ի տուն հայրենի։    3 Ընդ որս էր եւ կաթողիկոսն մեծ իշխանութեանն Աղուանից՝ Վիրոյ անուն նորա. այր հանճարեղ եւ իմաստուն, զաւրաւոր էր նա իմաստութեան ի բանս եւ հմուտ էր նա բանի գիտութեան, եւ լեզու նորա իբրեւ զգրիչ երագագրի ի պատմութիւնս խաւսից խորհրդականաց եւ ի մտաւոր խաւսից թագաւորականաց եւ մեծամեծաց, նաեւ ի խոնարհախաւսութիւն քաղցրալուր ռամկաց եւ խառնաղանջ ժողովրդոց։ 4 Երկայնէր զխաւսս իւր՝ համեմատեալ ընդ ճառս իմաստնոց, եւ ընդ առակս նոցա շարժէր, յաւրինէր զառակս բերանոյ իւրոյ զոր աւրինակ զմարգարիտ յոսկւոյ յեռուցու։ 5 Մանաւանդ ի թարգմանութիւն լեզուին Պարսից վարժեալ նորա՝ ամս քսան եւ հինգ ի դիպահւոջ առ դրանն Խոսրովու յանցական գտեալ զնա՝ ընդ ապստամբողս մեծամեծացն իշխանաց աշխարհիս Աղուանից, որք ապստամբեցան յարքայէն Պարսից եւ կորեան անկան բազումք ի նոցանէն, ոմանք՝ ի սուր, եւ ոմանք՝ ի խեղութիւնս անդամոց, ոմանք՝ տարագրեալք յաշխարհս հեռաւորս։ 6 Իսկ նա փախստեա անկանէր ի դուռն արքունի, եւ յաջողեցաւ առաջի նորա, զի շնորհք սրբոյ նշանի նորա յորդեցին նմա ճանապարհ ի դուռն թագուհւոյն, որ մեծաւ ջանիւ կարաց գտանել ի պարգեւի զկեանս նորա ի թագաւորէն։ 7 Բայց մեծաւ երդմամբ հաստատէր յանձն իւր թագաւորն վասն նորա՝ զամս կենաց նորա ոչ դառնալ նմա յերկիր իւր, այլ կալ մնալ նմա ի դիպահւոջն, որ առ դրանն։ 8 Եւ ոչ արգելոյր ի նմանէ զհաս իշխանութեան աթոռոյ նորա, եւ ոչ զանուն կաթողիկոսութեան նորա եբարձ ի նմանէն, այլ պահէր զնա իբրեւ զանաւթ ինչ ընտիր եւ խնայէր ի նա իբրեւ յերիվար քաջընթաց յաւր մարտի եւ պատերազմի։ 9 Մինչեւ լցաւ ժամանակ պանդխտութեան նորա, եւ մերձեցան երկունք հարուածոց անողորմ տանջանաց ի ձեռն չար թշնամեաց աշխարհիս Աղուանից։ 10 Եւ առաքէր զնա որպէս երբեմն զՄովսէս ի Մադիամայ, զի եկեալ կորզեսցէ եւ հանցէ ի ձեռաց արուասպան եւ իգաչար ազգին՝ առ ի բուծանել զաւակ ի վերայ երկրի զսակաւ մնացեալսն, մի յազգէ եւ երկու ի քաղաքէ։    11 Արդ իբրեւ ել նա յարքունուստ անտի եւ եկն ի սահմանս ծննդեան իւրոյ, փարէր նա, անկանէր ամենայն ուրեք զդրամբք եւ զյատակաւք եկեղեցեաց իւրոյ վիճակին, հեղոյր, յորդէր զարտասուս։ 12 Եւ ի կրկնել զծունրն՝ թանայր զգետինն, եւ դարձեալ ի յառնելն՝ քաջալերէր զինքն եւ մխիթարէր, զորս ընդ ինքեան էին՝ գոհանալով զԱստուծոյ, որ եզերծ զնա ի ժանեաց առեւծուն եւ շնորհեաց նմա տեսանել միւսանգամ զյարկս սրբոց եկեղեցեաց։ 13 Եւ խորհէր հանգչել սակաւ մի եւ լնուլ զանձուկ սիրոյ խանդաղատանաց իւրոց բազմաժամանակեայ հեռաւորութեանն։ 14 Բայց զի առաջի կայր նմա սուգն անհնարին, ջանք եւ քրտունք՝ տեսանելոյ զկործանումն, որ ընդ հուպն լինելոց էր։    15 Եւ մինչ դեռ սփռեալ էր զանձուկ սիրոյ իւրոյ ի տեղիս տեղիս սննդեան իւրոյ, յանկարծակի երկրորդեաց, հնչեաց հողմն հիւսիւսային եւ բախեաց զծովն մեծ Արեւելեան։ 16 Եկն ել գազանն ապականիչ հանդերձ արիւնարբու կորեամբն իւրով՝ Շաթն կոչեցելով։ 17 Եւ նախ՝ նա հաստատէր զերեսս իւր ընդդէմ Վրաց աշխարհին՝ քաղաքին Տփղեաց, եւ ոչ զոք գտեալ ի ներքս յառաջին քաջ արանցն տեղի գտեալ, սփռելով զոխսն՝ մթերեալս սակս առաջին նախատանացն ի նոցանէ։ 18 Եւ իբրեւ պաշարեաց զքաղաքն եւ սկսաւ մարտնչել եւ նեղել զբնակիչսն, որ ի ներքսն։ 19 Դարձան եւ նոքա ընդդէմ նորա, եւ յոյժ աշխատեալք որպէս աւուրց երկուց ամսոց՝ զուր ջանալով ընդ հրամանի կատարածի կենաց իւրեանց։ 20 Եւ ահ ի հեղմանց արեանց իւրեանց, որ ընդ հուպն էր դիպելոց, տագնապէր զնոսա։ 21 Յայնժամ գոչեաց գազանն ահագին ի վերայ նոցա, որսացաւ եւ հեղձոյց բաւական կորեանց իւրոց եւ ելից զմորիս իւր որսով եւ զզաւրս իւր յափշտակութեամբ։ 22 Եւ վերացուցեալ զսուրս իւրեանց՝ առ հասարակ դիմեցին ի պարիսպն, եւ զմիմեամբք դիզանալով այնչափ բազմութեանն՝ վերանային քան զպարիսպն գեր ի վերոյ։ 23 Եւ անկանէր ստուեր խաւարային եւ ահ ի վերայ եղկելի բնակչաց քաղաքին։ 24 Լուծան յաւդք անդամոց նոցա, թուլացան բազուկք նոցա, մատնեցան ի պարտութիւն, անկան ի յետս ի պարսպէն եւ խուճապեալք որպէս ճնճղուկս՝ ըմբռնեալս ի գործիս որսորդաց, ոչ ոք կարելով ժամանել ի տուն իւր՝ ձայն տալ գուժին ահագին, հրամայել սիրելւոյ ամուսնոյ իւրոյ, կամ գթալով ի ծնունդս որովայնի իւրոյ, կամ զմտաւ ածել զծնողական սնունդ ծնողաց իւրոց, այլ պարտասեալք եւ պակուցեալք՝ ջանային ծածկել զանձինս իւրեանց. ոմանք ի վերայ տանեաց եւ ոմանք ի ներքոյ խողովակաց, իսկ բազումք դիմեցին ի սուրբ յարկս եկեղեցեաց եւ բուռն հարեալ զեղջեւրուէ սեղանոյն։    25 Եւ ելանէր գոչիւն հառաչման նոցա ըստ նմանութեան բազմամբոխ հաւտից մաքեաց առ գառինս, մաւր առ մանուկ իւր։ 26 Եւ զհետ նոցա հնձողք անողորմք, որոց ձեռք իւրեանց հեղուին զվտակս արեանց։ 27 Եւ ոտք իւրեանց կոխէին զդիակունսն, եւ աչք իւրեանց տեսանէին զդիաթաւալն իբրեւ զհեղեղ կարկտի։ 28 Եւ յորժամ հատան ձայնք ողբոց եւ վայիցն, եւ ոչ ոք մնաց ապրեալ եւ ոչ մի, ապա գիտացին եւ նոքա, եթէ յագեցան սուրք նոցա։ 29 Ածին եւ զերկոսին իշխանսն, զմի իշխանն՝ պետ կողմնակալ թագաւորութեանն Պարսից, եւ զմիւսն՝ ի բուն բնակչաց իւրոց, ի տոհմէ իշխանութեանն աշխարհին Վրաց՝ զերկոսեանն ունելով։ 30 Որք իբրեւ ածան ձերբակալք առաջի թագաւորին, հրամայեաց փորել զաչս նոցա՝ փոխանակ զի կոյր նկարեցին զպատկեր նորա ի նախատելն իւրեանց զնա։ 31 Եւ դառն չարչարանաւք հեղձամահ արարեալ զնոսա ողջէն, այղ վարեցին զմորթս նոցա յանդամոց նոցա եւ պրկեալ, հանգնեալ, լցեալ զնոսա խոտով՝ կախեցին ի վերուստ զպարսպէն։ 32 Յայնժամ արկին զձեռս իւրեանց յարկեղս գանձուցն մթերեալս, եւ ծանրաբեռնեալք ամենայն բազմութիւն զաւրացն բերէին դնէին առաջի իւրեանց բռնաւորին շեղջս շեղջս եւ կոյտս կոյտս։ 33 Մինչեւ այնչափ յաճախել բերել առաջի նորա, որ եւ ձանձրացեալ հայել տեսանել նմա զանհամար, զանթիւ տաղանդ ոսկւոյ եւ արծաթոյ։ 34 Այլ եւ զզարդուց եկեղեցեաց, զականակապ, զմարգարտայեռ սպասուցն ով իցէ բաւական առ ի պատմելոյ։    35 Արդ՝ իբրեւ արար եւ կատարեաց նա ըստ կամս իւր եւ հրամայեաց բառնալ անդի զաւարն ամենայն, ինքն չուեալ անտի հանդերձ գանձիւքն՝ դառնայ ի տեղի իւր։ 36 Եւ թողեալ զաւրս պատերազմողս ի ձեռն որդւոյն իւրոյ Շաթայ՝ հանդերձ դաստիարակաւք արամբք քաջաւք, երթալ հրամայէր ի սահմանս Աղուանից։ 37 Եւ պատուիրէր նոցա զայս ինչ, ասէ. Թէ ելցեն մեծամեծք, առաջնորդք նոցա աշխարհին ընդ առաջ որդւոյ իմոյ եւ տացեն ի ձեռս զաշխարհն իւրեանց ինձ ի ծառայութիւն եւ ընդարձակեսցեն զքաղաքս եւ զամրոցս իւրեանց եւ զվաճառս առաջի զաւրաց իմոց, թողացուցէք եւ դուք նոցա կեալ եւ ծառայել ինձ, ապա եթէ ոչ՝ մի խնայեսցէ ակն ձեր ի նոսա յամենայն հասակ արուի ի հնգետասանամենից ի վեր, եւ զմատաղատունկս արուացն եւ զազգս իգականացն պահեցէք ինձ եւ ձեզ ի ծառայութիւն եւ յաղախնութիւն։    38 Եւ մեկնեալ ի միմեանց զաւրացն՝ արարին ըստ բանին ըստ այնմիկ. ապա եկին հասին ի տեղին յայնմիկ ի հրամայեալսն։ 39 Յայնժամ առաքէր պատգամս ըստ բանի հաւրն իւրոյ առ կուսակալ իշխանն Պարսից, որ էր մարզպան Աղուանից աշխարհիս, Սեմավշնասպ անուն նորա եւ առ նոյն կաթողիկոսն Աղուանից Վիրոյ, զոր վերագոյնն ասացաք։ 40 Եւ ոչ առեալ յանձն Պարսկին՝ Ով ես, ասէ, եւ ուստի տունդ Աղուանից, զի եդից ես փոխանակ դոցա զանձն իմ ընդ հրամանովդ ընդ այդմիկ։ 41 Եւ առեալ զաղխն իւր ընդ իւր, յափշտակեալ զբազումս ի յաշխարհէ աստի՝ զերծաւ գնաց անկաւ ի կողմանս Պարսից։ 42 Իսկ հայրապետն Աղուանից Վիրոյ որպէս լուաւ, եթէ եհաս լուծ ծանրութեանն ի պարանոց իւր միայն, վարանէր յանձն իւր, կասկածէր, երկնչէր ի Պարսից թագաւորէն։ 43 Քանզի վասն նորին իսկ անուան ապստամբութեան պանդխտեալ էր նա յաւտարութեան յաքսորս ի բազում ժամանակս. եւ անսալ պատգամացն եւ կալ առաջի թշնամոյն վասն բեկման եւ կորստեան աշխարհիս կամէր յանձն առնուլ։ 44 Ապա ըստ խորագիտութեանն իւրում ի ծածուկ գրէ առ թագաւորն Պարսից զսպառնալիս թշնամոյն, զի թէ ներեսցէ նմա թագաւորն՝ հաճեսցէ առ անգամ մի զմիտս թշնամոյն իւր առաջի կալով. ապա եթէ ոչ՝ ի բաց գնասցէ ի սահմանաց աշխարհացս։    45 Եւ մինչ դեռ նա ակն ունէր պատասխանոյն ի թագաւորէն, եւ կամէր հուպ ունել պահել ինչ զպատգամաւորսն, որք առաքեցանն առ նա ի թշնամոյն, կալաւ զաչս նոցա սակաւ ինչ արծաթով եւ տանէր բերէր զնոսա պատճառս կազդուրելով։ 46 Երբեմն ասէր. Կոչեցից զգլխաւորս, զառաջնորդս ամենայն գաւառաց աշխարհացս, զի միաբանեսցին եւ նոքա ընդ իս ի պատասխանի հրամանի թագաւորին ձերոյ։ 47 Եւ երբեմն ասէր. Ոչ ինչ է պիտոյ յամել մնալ ինձ բազմացն խորհրդակցութեան, այլ ես ինձէն պատասխանեցից եւ յաւրինեցից ըստ պատշաճի թագաւորական ընծայիցն ընծայս ի պատիւ ողջոյնի թագաւորին ձերոյ։    48 Յայնժամ սկսան պատգամաւորքն ստիպել եւ ասեն. Զի կաս, հիմ յապաղես, զի ահա եհաս աւրս սահմանեալ սփռելոյ ասպատակ ընդ ամենայն երեսս Աղուանից աշխարհիս, յայտնեցաք ահա քեզ զխորհուրդ ծածկեալ իշխանացն մերոց եւ տեառն մերոյ Շաթայ։ 49 Արդ՝ եթէ ոչ կամեսցիս առնել ըստ հրամանի նորա, աճապարեա զերծանել փախչել, քանզի գտին անձինք մեր մեծարանս եւ տուրս ի ձեռաց քոց, եւ երկնչիմք մեք յաստուծոյ մերոյ եւ չկարեմք նենգել քեզ եւ տեսանել, թէ մխեսցին ձեռք բազմութեան զաւրաց մերոց ի քեզ եւ ի մերձակա բանակդ եւ ի ժողովուրդ քո։    50 Մինչ դեռ նոքա զայս խաւսէին, յանկարծակի պատեաց մէգ եւ մառախուղ զամենայն երեսս երկրիս մերում առ հասարակ, զդաշտս եւ զգլուխս լերանց, զբլուրս եւ զխորս ձորոց, եւ ոչ ուրեք մնաց եւ ոչ քայլ մի ոտին յամենայն սահմանս երկրիս մերում, ի շէնս եւ յագարակս, ի տունս եւ յանցս ճանապարհաց։ 51 Բերան ամենեցուն կարդայր վա՜յ, վա՜յ. գոչիւն բարբարոսական ոչ լռէր, եւ չէր, ուր ոչ ելանէր սատակիչ բարբառ չար թշնամեացն. եւ այն՝ ի միում աւուր եւ ի միում ժամու։ 52 Քանզի բաժանեցին յառաջագոյն վիճակով ըստ գնդից գնդից զգաւառս եւ զշէնս, զհեղեղատս եւ զգետս, զաղբիւրս եւ զմաւրս, զլերինս եւ զդաշտս՝ յամենեսին միապէս ըստ ժամադրին սփռեալ զասպատակն աշխարհակուլ։ 53 Ի ծագաց մինչեւ ի ծագս դողային սահմանքս մեր։    54 Ապա այնուհետեւ անդ էր տեսանել նմանապէս կատարեալ ըստ բարբառոյ մարգարէին. Եթէ զոր աւրինակ փախնուցու մարդ յերեսաց առիւծու, եւ պատահեսցէ նմա արջ, եւ զերծեալ ի նմանէ՝ անկանիցի ի տուն իւր եւ յեցուցեալ զձեռս իւր յորմն, եւ հարկանիցէ զնա աւձ։ 55 Այնպէս հասին ի վերայ մեր աւուրքն այնոքիկ, զի յերեսաց սրոյն, որպէս յահեղ առիւծէ ի մագիլս գիշագարշս բեկանող արջոյ՝ ի ժանիս սովոյն մատնէին ի միասին։ 56 Եւ անտի լքեալք, յաւդալոյծք, սովաբեկք, ակամա դիմեալք ի գերութիւն, որպէս ի չարաթոյն աւձից ի յահէ տեսլեան դառնաշունչ թշնամոյն խածանէին։    57 Ապա ի ծածկել զմեզ ծովային ալեացն այնոցիկ, զհետ մտեալ եւ կաթողիկոսին մերոյ, հանեալ զնա ի տեղւոջէ ապառաժից վիմայատակ լերանցն ի գեաւղջն, որ կոչի Կողթագարակ, թողեալ նորա զկահ եւ զկարասի իւր եւ զսպաս գանձուցն, հեծեալ ի ձի՝ փախստական լինէր առաջի նոցա։ 58 Եւ ոչ ոք կարաց ընդ նմա ելանել ի սպասաւորաց իւրոց, բայց մի ոմն պայազատ յեկաց աշխարհիս՝ անուն նորա Գադվշնասպ, այր յաղթանդամ եւ զաւրեղ՝ ի տոհմէ գնդապետութեան ազգին իւրոյ, նա միայն ժամանեաց ելանել ընդ նմա։ 59 Եւ ոչ արգելին զարշաւանս թշնամոյն վիմախառն, ձորախիտ ապառաժք լերանցն Արցախական ամուր գաւառացն։ 60 Այլ գործեցին մեղք մեր առաջի նոցա զդժուարինսն ի դիւրինս եւ առանց գայթակղութեան էին գնացք ընթացից երիվարաց նոցա ի վերայ գլխոց լերանց։ 61 Հասին զկնի կաթողիկոսին թշնամիքն եւ լարեցին զաղեղունս ի վերայ նորա յիրս դառնութեան։ 62 Յայնժամ սքանչելի շնորհք Սրբոյ խաչին, զոր ունէր ընդ իւր, անջրպետեաց ի մէջ նորա եւ թշնամեացն, եւ ոչ մխեցաւ ի նա ձեռն յաւուրն յայնմիկ։ 63 Եւ ի նսեմանալ աւուրն՝ զերծեալքն ուխտիւք խնդրէին զխաւար գիշերոյն առաւել, քան զլոյս տուընջեան, եւ ի գիշերին յայնմիկ ընդարձակէր ճանապարհ փրկութեան մեծի հայրապետին եւ ամենայն ապրելոցն։    64 Եւ կրկնելով անդրէն հասին պատգամաւորքն ի թշնամոյն, եթէ՝ Արա զայդ եւ ապրեսցիս դու եւ տուն քո եւ ամենայն մնացորդք երկրի քո, ապա եթէ ոչ, հրամայեցաւ յինէն ունել ածել զքեզ առ իս ակամա կամաւք։ 65 Եւ ժողովեալ առ ինքն կաթողիկոսին զամենայն գլխաւորս, զորդիս թագաւորազանց մեծաց աշխարհիս, զգաւառապետս եւ զգեւղապետս, զերիցունս եւ զսարկաւագունս եւ զդպիրս, որ ի ժամուն անդ հանդիպեցան յամրոցին Չարաբերդոյ, եւ ասէ ցնոսա. 66 Արք եղբարք, դուք ինքնին գիտէք զհարուածս մեծամեծս, զահ եւ զդողումն անյագ եւ անողորմ սրոյն, որ վասն մեղաց մերոց առաքեցաւ մեզ եւ ընկղմեաց յանկարծակի զանձինս մեր։ 67 Եւ ահա եմք ի տարակուսանս եւ ոչ գիտեմք յոյ երթիցուք, կամ ուր փախիցուք յերեսաց նոցա։ 68 Եւ արդ՝ եթէ արասցուք ըստ կամաց նոցա եւ եթէ ոչ, սակայն աւր մահուան մերոյ ի ձեռս նոցա յամենայն ժամ նկարեալ է առաջի աչաց մերոց, որում եւ ես անսացից տեսանել։ 69 Զաւգուտն խորհելով՝ վաղվաղակի արարէք ինձ պատասխանի, քանզի ստիպէ զիս եկեալ պատգամն, եւ սա՝ զի ոչ յռամկաց, այլ նախարար ի զաւրս թշնամեացն եւ հաւատարիմ դայեակ եւ դաստիարակ թագաւորորդւոյն Շաթայ։    70 Եւ իբրեւ զայս խաւսեցաւ, ձայն բարձին միաբան եւ ասեն. Ընդէր խաւսի տէր մեր ըստ այդմ բանի՝ այպանել զթշուառացեալ անձինս մեր։ 71 Իսկ արդ՝ գուցէ ոք ի մէնջ իմաստնագոյն քան զքեզ ճանաչել զիմաստութիւն եւ զխրատ, եւ կամ համարձակեսցի ոք առաջի քո բանալ զբերան իւր եւ իմանալ զբանս հանճարոյ։ 72 Արդ՝ եթէ երկայնամտեսցէ մեզ մարդասէրն Աստուած, մի յապաղեր որպէս հովիւ քաջ դնել զանձն քո ի վերայ մեր, վասն որոյ եւ մեք ըստ կարի մերում դիցուք զանձինս ի վերայ քո։ 73 Յայնժամ ասէ ցնոսա. Եթէ միայն Տէր հաճեսցի, ես ոչ զանգիտեմ յերկիւղէ նոցա, բայց դուք զայս արարէք, զոր ասեմս ձեզ։ 74 Իւրաքանչիւր ոք ի ձէնջ ըստ կարի իւրում բերցէ արծաթ եւ ոսկի եւ հանդերձս, եւ մի ագահեսցեն սիրտք ձեր յինչսն ձեր, զի կարասցուք ցածուցանել զերեսս նոցա պատարագաւք։    75 Յայնժամ բերեալ յաւժարութեամբ ամենցուն՝ եդին առաջի նորա։ 76 Ապա եհան եւ նա բազում ինչս ի գանձուց իւրոց, որ ինչ պատշաճ էր ի պատիւ ընծայից նոցա պարգեւաց։ 77 Եւ զեկեալն առ ինքն՝ զդայեակ արքայորդւոյն հարցեալ եւ ստուգեալ ի նմանէ զանուանս մեծամեծացն եւ իշխանացն, նախարարացն եւ զաւրավարացն, պետաց ցեղից ցեղից ամենայն զաւրուն իւրեանց՝ ըստ առաւելութեան եւ ըստ խոնարհութեան նոցա, զի գիտասցէ ինքն պատուել կարասեաւն։ 78 Եւ այսպէս բաժանեալ զինչսն ըստ անուանց տոհմից նոցա եւ գրով նշանակեալ՝ կնքեաց։ 79 Եւ հրամայեաց կահավարից եւ սայլից բառնալ։ 80 Եւ ասէ ցոր անդն կային. Իրաւունս համարիմ ես, բայց ի խառնաղանճ ժողովրդոց, ձեզ ամենեցուն յայտնի անձանց գալ ընդ իս ի բանակ այլազգւոյն, զի հաւատարմագոյն լիցի յաչս նոցա երթն իմ ձեաւք հանդերձ ի հնազանդութիւն նոցա։ 81 Իբրեւ լուան զայս, բազումք յաւժարեցան ելանել զհետ նորա, եւ սակաւք սրտաբեկեալք յետս կացին։ 82 Եւ թոյլ տուեալ՝ ոչ զոք բռնադատէր, այլ աւրհնեաց զնոսա, որք էին ընդ նմա, եւ ասէ. 83 Քաջալերեցարուք, որդեակք, մի երկնչիք, քանզի առաջնորդ մեր է Հոգին Սուրբ ճշմարտութեան եւ գաւազանն Մովսէսի, շնորհք Սուրբ խաչին Քրիստոսի, առ ի հարկանել զալիս ծավալեալ ծովուն առաջի մեր։ 84 Եւ չուեալ անտի՝ գնաց յառաջ ելանել։    85 Եւ իբրեւ անցին ընդ ձորս լերանց եւ թափեցան ի գեղեցկատես, վայելուչ, հարթ հաւասար յուռթի դաշտն յՈւտի գաւառի, ոչ կարէին իմանալ նշմարել զտեղիսն, ընդ որ անցանէին, յանթիւ բազմութենէն զաւրացն Շաթայ։ 86 Այլ որպէս երբեմն ի մէջ Կարմիր ծովուն, նոյնպէս եւ սահմանք անթիւ բանակին, մինչեւ հասանել նոցա ի դուռն արքայորդւոյն, պարիսպ էին ընդ աջմէ եւ ընդ ահեկէ իւրեանց։ 87 Գտին զնա բանակեալ ի նորին գաւառի, ըստ հիւսիւսոյ կողմանէ, մերձ ի մեծ քաղաքն Պարտաւ, ի մէջ յորդաբուղխ մաւրաջուրցն։    88 Եւ ի հասանել նոցա ի դուռն նորա էին մեծամեծք եւ նախարարք առաջի նորա։ 89 Անդ տեսաք զբազմոցս նոցա՝ ի գուճ ի վերայ ծնգաց ըստ նմանութեան փաղանգաց ծանրաբեռն ուղտուց։ 90 Իւրաքանչիւր կոնք մի լցեալ մսով յանսուրբ անասնոց։ 91 Ըստ նմին եւ սկտեղք, յորում թանային յուտելն իւրեանց յաղաջուր։ 92 Եւ զբաժակս եւ զըմբելիս արծաթեղէն քանդակունս յոսկի համակեալս, զոր բերեալ էր յաւարէն Տփղեաց։ 93 Ըստ նմին եւ զըմբոցս եղջեւրեղէնս եւ շորոմաձեւս փայտեղէնս մեծամեծս, որով զարգանակն լափէին եւ նովին պարարտական սառոյց, անլուայ աղտեղովքն յաբխոռն յանզգայս ի միոյ ի միոյ բաժակէ երկու երկու կամ երեք երեք ի նոցանէն զանապակ գինին կամ զկաթն ուղտուց եւ ձիոց անյագ յորովայնս իւրեանց իբրեւ ի տիկս ուռուցիկս չափէին։ 94 Ո'չ աւրինաւոր մատռուակք էին առաջի նոցա եւ ո'չ սպասաւորք ի թիկանց կողմանէ, եւ ոչ անգամ որդւոյ թագաւորին, բայց ի զինուորաց, որք զդուռն նորա պահէին շուրջանակի ասպարափակ, նիզակախիտ զգուշութեամբ։    95 Եւ իբրեւ մուծին զնոսա ի ներքս ըստ մի դռնապահսն մինչեւ ցերկրորդսն, եւ զընծայ ողջունի նոցա բարձեալ ի վերայ բազկաց մերոց զկնի կաթողիկոսին, ապա ընթացան ընդ յառաջ նորա եւ հրամայեցին ամենեցուն փոխել ոտն ոտն եւ երկրպագել երիցս անգամ։ 96 Եւ զայլսն արգելեալ յերկրորդ դրանն եւ փոխեալ ի նոցանէ զաւժիտսն ի բազուկս իւրեանց՝ տարան զկաթողիկոսն միայն ի ներքսագոյն խորանն, ուր նստէր արքայորդին։ 97 Եւ յանդիման լինելն երկիր եպագ կաթողիկոսն ի վերայ երեսաց իւրոց եւ մատոյց նմա զպատարագսն, նոյնպէս եւ մեծամեծացն ամենեցուն։ 98 Եւ ընկալեալ ի ձեռաց նորա եւ յոյժ բերկրեալ ի տեսանելն զնա բազմութեամբն հանդերձ երթալ առ նա՝ նստել հրամայեաց նմա մերձ առ յինքն ի խորանի անդ։ 99 Եւ հայեցեալ ընդ երեսս կաթողիկոսին իբրեւ ժամ մի, ասէ. Հայր իմ ես դու, եւ տեսիլ քո՝ իբրեւ զտեսիլ Աստուծոյ։ 100 Եւ զի յամեցեր գալ առ իս. զի ոչ լինէր այդ շտապ տագնապի ի զաւրաց իմոց աշխարհիդ քում։ 101 Եւ արդ՝ ի գալդ քո ելցեն հրամանք յերեսաց իմոց առ ամենայն զաւրս զաւրութեան իմոյ, զի դարձցին անդրէն ի բանակս իւրեանց եւ ոչ եւս յաւելից սփռել ասպատակ ընդ սահմանս երկրի քո։ 102 Եւ բերանոյ քո հնազանդ լիցի ամենայն զաւրութիւն իմ, եւ ուխտ եդից քեզ երդմամբ յարեւն հաւր իմոյ Ջեբու խաքանայ, զի զոր ինչ խնդրեսցես յինէն, անվրէպ կատարեցից։ 103 Եւ դու պատուէր տաջիր ամենայն իշխանութեան քո, զի դարձցին յիւրաքանչիւր տունս եւ ի վաստակս իւրեանց եւ ի գործս ձեռաց։ 104 Եւ ասպատակեցից ես ընդ աշխարհս, որ շուրջ զքեւ եւ բերեալ հանգուցից զաւարն եւ զկապուտն ի սահմանս քո եւ փոխանակ միոյ բեկմանն կրկին հատուցից քեզ զլիութիւն մարդոյ եւ անասնոյ, զի ստացաւ հայր իմ զաշխարհս զայսոսիկ զերեսին՝ Աղուանից, Լփնաց եւ Չոլայ իւր սեփհական ժառանգութիւն յաւիտենական։    105 Յարեաւ կաթողիկոսն եւ երկրպագեաց նմա եւ ասէ. Ծառայք քո եւ հաւր քո եմք ես եւ ամենայն բնակիչք երկրիս։ 106 Խնայեա այսուհետեւ յանձինս ծառայից քոց եւ դարձո զսուր քո ի մէնջ, զի քեզ ծառայեսցուք եւ հաւր քում, զոր աւրինակ ծառայեցաք Սասանականին։ 107 Եւ զայս ասացեալ՝ զաւրութեամբ Սրբոյ խաչին շիջաւ ցասումն բարկութեան գազանաբարւոյ ազգին՝ ամենայն նախարարացն առաջի կաթողիկոսին եւ ամենայն զաւրացն։ 108 Եւ եղեն զգաւնացեալք իբրեւ զոչխարս եւ իբրեւ զարս երկիւղածս յԱստուծոյ առ սիրելի եղբարս եւ առ համաշունչ քաղաքակիցս եւ դրացիս։ 109 Եւ կարդային զանուն կաթողիկոսին ըստ անուան արքայորդոյն իւրեանց Աստուած Շաթ եւ Աստուած կաթողիկոս եւ զանուանս երթելոցն ընդ նմա՝ սիրելի եղբայր։    110 Ապա հրամայեցաւ նոցա նստել՝ յուտել ընդ ինքեանս։ 111 Եւ իջուցին զնոսա ի վերայ ծնգաց ըստ աւրինին իւրեանց՝ եդեալ առաջի զամանս՝ լցեալ ի մսոյն պղծոյ, եւ ոչ կամեցան ճաշակել, քանզի էին աւուրք պահոց Քառասներորդացն։ 112 Եւ թոյլ տուեալ ըստ կամաց ծառայիցն Աստուծոյ՝ բարձին զմիսն եւ բերին եդին հաց սակաւ՝ անաւսրունս խարշեալս ի տապակի։ 113 Եւ գոհացեալ զԱստուծոյ՝ աւրհնեցին եւ բեկին, կերան եւ հաճեցին զմիտս նոցա։ 114 Եւ յարուցեալ յընթրեաց անտի՝ հրամայեաց յուղարկել զկաթողիկոսն հանդերձ իւրայեաւքն մեծաւ պատուով, զի երթիցէ ի քաղաքն եւ հեշտութեամբ ագցի ի տան իւրում։ 115 Ապա յայնմ աւրէ հետէ էր ընդ նոսա ի բանակս նոցա՝ ի չուել նոցա եւ ի նստել։    116 Եւ իբրեւ հաստատեցան սիրտք նոցա ի նա, ապա եւ նա սկսաւ համարձակել խնդրել եւ ասէ առաջի արքայորդւոյն. Որովհետեւ ծառայք քո եմք, խաւսեցայց զաւգուտն առաջի քո, տէր իմ։ 117 Զի մի խոպանացեալ անապատասցի երկիրն, առաքեսցես ի քէն գործակալս, արս հաւատարիմս յամենայն տեղիս, ի շէնս եւ յագարակս, ի բերդս եւ յաւանս, զի դարձցին բնակիչք երկրիս եւ գործեսցեն առանց երկիւղի եւ պահեսցին նոքաւք յամենայն բռնութենէ զաւրաց քոց։ 118 Եւ եթէ միամտութեամբ ստացայք դու եւ հայր քո զերկիրս ի ծառայութիւն, խոնարհեա դու մեծամեծաւքդ յաղաչանս իմ եւ հրամայեա արձակել զամենայն անձինս գերեալս ի զաւրաց քոց՝ զարս եւ զկանայս, զաղջկունս եւ զմանկունս, զոր ունին արգելեալ ի խորանս իւրեանց, զի մի քեցեսցին բաժանեսցին հարք յորդւոց իւրեանց, եւ մարք ի դստերաց, եւ սարտուցեալ ելանիցեն յերկրէս, որպէս եղինք գորովեալք յորսորդաց յորթուց իւրեանց։ 119 Այսպէս մեղմ եւ ողոք բանիւք ըստ հոգեւոր իմաստութեան իւրոյ դարձոյց զսիրտս նոցա ի խնդիրս իւր։    120 Եւ ել հրամանս այս յերեսաց արքայորդւոյն եւ ամենայն զաւրաց իւրոց, զի արձակեսցին ամենայն գերեալքն, եւ մի ոք իշխեսցէ արգելուլ կամ թաքուցանել, ապա եթէ ոչ՝ պատիժս մեծամեծս կրեսցեն։ 121 Եւ առաքեաց ի վերայ այսոցիկ արս յայտնիս ի մաւտակայից իւրոց, զորս թնդիւնս անուանեն, ընդ արամբք սպասաւորաւք կաթողիկոսին։ 122 Եւ ելեալ ի բանակս նոցա՝ քննէին եւ յուզէին ի խորանս եւ ի վրանս նոցա, եւ զթաքուցեալսն ի ներքոյ կարասւոյ կամ գրաստուն պատանաց զմատաղ մանկունսն քարշէին, ածէին արտաքս, եւ ոչ ոք իշխէր հարկանել ընդդէմ նոցա։ 123 Եւ ժողովեալ երամ երամ՝ ածէին ի դուռն կաթողիկոսին։ 124 Իսկ նա, իբրեւ հաւ ի վերայ ձագուց գթացեալ, զգեցուցանէր զմերկսն եւ կերակրէր զկարաւտեալսն եւ առաքէր յիւրաքանչիւր տունս։ 125 Եւ շնորհք Աստուծոյ էին ընդ նմա, եւ յաջողէր յամենայն ճանապարհս եւ ի խորհուրդս իւր։ 126 Եւ մեծացաւ անուն նորա ի մէջ բազմութեան թշնամեացն մինչեւ յաւրն, յորում այց արար Աստուած ի ձեռաց նոցա ժողովրդեան իւրում փրկութիւն։[ԺԶ. Սակս մեծ սքանչելեացն, որ խնդրեցաւ վրէժ ի թշնամեացն]    1 Յերկրորդ ամի Արտաշրի՝ որդւոյ Կաւատայ, Պարսից արքայի, մինչ դեռեւս առնէր զիշխանութիւնն ըստ կամս իւր իշխանն հիւսիւսոյ, զաւրանայր բռնութեամբ յամենայն հրամանս իւր։ 2 Եւ եդ զահ եւ զերկիւղ ընդ երեսս երկրի եւ առաքեաց գործակալս ի վերայ ազգի ազգի արուեստագործաց, որք զգիտութիւն ոսկեծնութեան եւ արծաթահալութեան եւ երկաթահանութեան եւ պղնձագործութեան ունէին։ 3 Նաեւ զանցս վաճառաց եւ զկարթընկէցս ձկնորսութեան մեծամեծ գետոցն Կուրա եւ Երասխայ զամենայն ճշդիւ պահանջէր, եւ զդիդրաքմայսն՝ ըստ սովորութեան աշխարհագրին Պարսից թագաւորութեանն։     4 Եւ իբրեւ ստուգեաց զամենայն բարութիւնս երկրիս եւ հաստատեաց ի միտս իւր զոչ ծածկեալն ի նմանէն, եդ ի մտի իւրում ի ժամանակս ամառնային վարել յաշխարհն Հայոց եւ զնոսա եւս սահմանակցաւքն իւրեանց ածել ի հնազանդութիւն։ 5 Եւ ընտրեալ ի զաւրաց իւրոց արս զաւրաւորս իբրեւ երիս հազարս եւ իշխան նոցա Չորպան Թարխանն կոչեցեալ՝ այր ժպիրհ եւ արիւնարբու, առաքէր զնա յառաջագոյն քան զինքն, զի պատրաստեսցէ առաջի նորա աներկիւղ զճանապարհս նորա եւ քննեսցէ վասն հպարտացեալ զաւրավարին Պարսից, որ դեռեւս ունէր զաշխարհն Պաղեստինացւոց։ 6 Եւ ինքն տակաւ չուէր զհետ նորա ըստ կազդուրելոյ աղխի բազմութեան զաւրուն իւրոյ։ 7 Արդ՝ իբրեւ եհաս իշխանն առաջապահ նորա յաշխարհն Հայոց, լսէր այնուհետեւ զգալն ընդդէմ նորա զաւրավարին Պարսից, ընկճեալ կայր իբրեւ աւձ ի ձանապարհին դարանակալ եւ պահէր առաջի նորա զճանապարհն։    8 Ազդ լինէր ապա եւ Շահվարազայն լուրս այս, եթէ զինչ խորհեցաւ թշնամին եւ կամ եթէ ուր ձգեցան աներկիւղ առաջապահքն ի զաւրէն իւրեանց ընդդէմ նորա։ 9 Յայնժամ եւ նա հրապարակախաւս լինէր ի մէջ զաւրաց իւրոց եւ կարծիս տայր կտրել զշառաւեղս Սասանականին եւ իւր զթագաւորելն։ 10 Եւ ասէր. Տեսէք եւ իմասջիք, տունդ Պարսից, զի ոչ ինչ էք առանց իմ, որ վանեցի զորդին Հռոմէղա։ 11 Եւ արդ դարձայ ընդդէմ Արեւելից եւ հրամայեմ կոխել քաջ զաւրացս իմոց ընդ ոտս երիվարաց զԳոդեստանս՝ ելեալ յերեսաց հիւսիւսոյ։ 12 Եւ զիարդ ոչ փրկեաց զնոսա դիացիկն իւրեանց, յոր յուսացեալն էին, որում եւ եդեալն է խաղալիկ ի ձեռին եւ գգուեն ի գիրկս որպէս մանուկ ընդոծնի իւրեանց, այլ անկան պարտասեցան առաջի Սակաւաւրկացն, որոց իբրեւ զԱնմարդի գտեալ զձեզ՝ հաստատեցան ի սիրտս իւրեանց՝ ժառանգել զփառս Արեաց աշխարհիս։    13 Եւ զայս ասացեալ՝ հպարտութեամբ բարբառէր առ մի ոմն քաջարանց զաւրուն իւրոյ, զոր Վասն Հոնահն կոչէին՝ իշխան գնդին տաճկաձիեաց. 14 Արի, ասէ, անցիր ի մէնջ, ընտրեա դու քեզ գունդս՝ արս արիս իբրեւ տասն հազարս եւ դիմեա ի վերայ նոցա։ 15 Եւ մի ընտրեսցես վասն նոցա տեղի պատերազմի եւ մի ճակատեսցիս ընդ նոսա եւ մի ձգեսցես զսուր քո ի պատենից իբրեւ վրէժխնդիր ի վերայ թշնամեաց, զի մի պարծեսցին յազգս իւրեանց, եթէ սրով իւրեանց սատակեցին զնոսա, այլ ընդ ոտս եւ ընդ լանջս երիվարաց քոց կոխեսցես զնոսա եւ հոսեսցես զնոսա իբրեւ զփոշի առաջի հողմոյ։ 16 Այլ եւ զայս արասցես ընդ նոսա, զի ի սպառել զառաջինսն՝ յառաջեսցես մխել ի պատերազմ թագաւորին եւ ի բանակս նորա եւ քեզէն միայն վճարեսցես զգործ պատերազմին ընդ նմա։ 17 Եւ իբրեւ սպառեսցես զամենեսին առ հասարակ, կոչեսցես զանուն տեղոյն պատերազմին Գերեզմանս թշնամեաց։ 18 Ահա ասացի քեզ։    19 Արդ իբրեւ լուաւ զայս հպարտն ի հպարտէն, պանծացեալ յանձն իւր՝ ելանէր ճոխութեամբ յերեսաց նորա, եւ հանդէս արար զաւրուն նորա եւ եհաս ընդդէմ թշնամոյն։ 20 Եւ իբրեւ եղեն իրազեկ թշնամիքն, յառաջ քան զգալ նոցա դարան գործեալ ի ճանապարհին կէսն՝ ընդդէմ նոցա ճակատեալ կային։ 21 Եւ բախեալ ընդ միմեանս՝ իսկոյն ի փախուստ դառնային առաջի նոցա։ 22 Եւ յարուցեալքն աստի անտի գոչէին ի վերայ նոցա, եւ շուրջ պատեալ որպէս հուր յեղէգն, զեզերբ ծովուն Գեղամայ՝ ոչ թողին ի նոցանէ եւ ոչ մի, եւ ոչ ոք էր, որ գուժկան լինէր այնչափ արանց։ 23 Եւ պարծանք նոցա յետս ընդդէմ լինէին, զի ոչ եթէ իւրով զաւրութեամբ զաւրանայ մարդ, այլ Տէր տկար առնէ զհակառակորդս։    24 Եւ իբրեւ կողոպտեցին զդիակունսն եւ ժողովեցին զզարդս երիվարացն, զգեղարդունս եւ զսուսերս ոսկիապատս եւ զվահանս եւ զհանդերձս պատուականս՝ Հռովմայեցւոց ճարտարաներկեալ եւ յաւրինեալ, եւ բաւանդակ զամենայն կուտեալս բաժանեցին յինքեանս։ 25 Եւ ըստ սովորութեանն իւրեանց՝ զամենայն գեղեցիկ երիվարացն հերձուին զլանջս եւ զշնչափողսն, կտրէին եւ զվարս պարանոցացն եւ ճակատուցն, եւ զագիսն ընդ մորթսն եւ ընդ ոսկրն մինչեւ ցկանգուն մի, անշքեղացուցանէին զտեսիլ նոցա եւ իբրեւ զիշուց կահակրաց։    26 Արդ՝ իբրեւ պարտեցաւ այն եւս հպարտութիւն, գիտաց ի միտս իւր ամենայն պատերազմող եւ որ կապէր զսուր իւր յազդեր, եթէ ոչ ինչ համարի առաջի նոցա իշխանութիւն թագաւորաց եւ զաւրութիւն զաւրավարաց։ 27 Այնուհետեւ դարձոյց զերեսս իւր կատսայն հիւսիւոյ անդրէն յետս՝ ընդդէմ զորդւովքն իւրովք։ 28 Եւ սկսաւ ոգորել իւրովի ընդ ինքն, ցանել զեռանդն բարկութեան իւրոյ ի վերայ կորեանց իւրոց, եւ տուժել ընդ միոյ հազարս եւ ընդ երկուց՝ բեւրս։    29 Քանզի սկսայ ասել վասն ահագին եւ սոսկալի հատուցմանն, որ հատուցաւ ի գլուխ թշնամեաց մերոց, եւ յուզին միտք իմ բազում ճառաւք առ ի յաւրինակ՝ ածել միթէ առաւել իցեն քան զընկղմելն Փարաւոնի, կամ ամբառնալ խաչանման ձեռացն Մովսէսի ի հարկանելն զԱմաղէկ, կամ մեծ, զոր Գեդէոնն կոտորեաց, կամ սկայազաւր քաջութիւն որդւոյն Յեսսեայ, կամ սոսկալի ահ գիշերոյն, որ եհաս ի վերայ Ասորեստանւոյն, եւ որ սոցին նման։ 30 Այղ մեք ի նոյն դարձցուք ի կարգ բանիցն, զի մեծ արար Տէր զյառնելն իւր ընդ մեզ, եւ մեք ոչ լռեսցուք։    31 Դիմեցին նոքա ի կիրճս ճանապարհաց երից աշխարհացն՝ Հայոց, Վրաց եւ Աղուանից։ 32 Եւ անդ ընկճեալ վաղվաղակի հասանէր բաւթն ահագին ի հիւսիւսական աւձտող առիւծէն, որ էր նա ինքն Ջեբու խաքան, առ գիշախանձ կորիւնն իւր՝ Շաթ, թէ հասին ի վերայ իմ հէնք, եւ ոչ յաւելուս տեսանել զերեսս իմ, փոխանակ զի ոչ կացի ես յԱկաստանի, այլ ձգտեցա յանպատշաճ թագաւորութիւնս, որ ոչն էր ինձ անկ։ 33 Վասն որոյ յամբարտաւանելն իմում եւ յայսմ բարձրութենէս անկայ։ 34 Եւ արդ՝ դու մի յապաղեր զազգդ ամենայն սատակել, որ ընդ քեզդ են, եւ ջանա ապրել ի ձեռաց դոցա, զի մի յառաջագոյն լսել դոցա զեղեալքս. վաղվաղեսցեն պատռոտել զքեզ. այլ ես կորեա եւ անզաւակացայ։    