ՄԱՄԲՐԷԻ ՎԵՐԾԱՆՈՂԻ ՃԱՌՔ

Ա. ԵՐԱՆԵԼՈՅՆ ՄԱՄԲՐԷԻ ՎԵՐԾԱՆՈՂԻ ԱՍԱՑԵԱԼ Ի ՅԱՐՈՒԹԻՒՆՆ ՂԱԶԱՐՈՒ
    1 Ամենայն աստուածային նշանք Տեառն մերոյ Յիսուսի Քրիստոսի` են որք կարեւորք են, եւ են որ եւս կարեւորք, որք մասնաւոր ունին զերկնային յուսոյն զմխիթարութիւնն։ 2 Այլ յորժամ զյարութիւնն տեսանես, ի ձեռն մասնաւոր յարութեանն հաւատասջի՛ր զբոլոր մասունս զառ ի յԱդամայ մինչեւ ցգալուստն երկրորդ։
    3 Է ինչ որ ըստ բնութեան լինելութեանս վարեցաւ Տէրն մեր, եւ է` ինչ որ ըստ տեսական արուեստից բնութեանս մերոյ. զի սկիզբն ի գլխոյ անտի առնու լինել մարդ։ 4 Իսկ ստուերագիր նկարիչքն զպատկերս թագաւորաց նախ յոտիցն ձեռն արկանեն, եւ զբոլոր անդամս մարմնոյն ներքուստ ի վեր ձեւացուցանեն, եւ ապա ի ձեռն գլխոյն ճանաչի թէ ո՛վ իցէ։ 5 Ըստ այսմ աւրինակի եւ Տէր մեր ի սկզբանն արար ի ջրոյ գինի եւ ապա զամենայն խեղութիւնս անդամոց Աստուած յառողջութիւն. ուր ոտիւք, ուր ձեռաւք, ուր ականջաւք, եւ զայլն ամենայն. եւ զդեւսն ընդ նմին հալածականս արար ի մարդկանէ։ 6 Իսկ իբրեւ մերձեցաւ ժամանակ կատարման նորա, կատարումն նշանաց զյարութիւնն Ղազարու եցոյց ամենեցուն. որպէս եւ ըստ Յոհաննու աւետարանագրի յետ այլոց սքանչելեացն, այլ ինչ վասն նշանաց ոչ ճառեաց, այլ զՂազարուն` եւ անդէն ի ճառս խաչելութեանն մտանէ։ 7 Ապա թէ զոտից նորա զաւծումն ասես ի Մարիամայ թողութիւն մեղաց շնորհէ եւ ոչ խեղութեան բժշկութիւն ասի։ 8 Որում եւ յաւանակին ակնարկումն` սրբութիւն հեթանոսաց եւ հնչումն տղայոցն` վկայութիւն մարգարէական տառիցն, եւ բազում եւ այլ մեծամեծ իրք ի յարութենէն Ղազարու մինչեւ ի խաչելութիւնն եւ ի լուսաւոր յարութիւն Տեառն մերոյ։ 9 Որպէս զբազումս Աստուած ընդ իւր ի մեռելոց եւ ցուցեալ բազմաց աւետիս տայր տիեզերաց վասն փրկական յարութեանն, իրագործութիւն ասի, այլ ի համար առաջին նշանացն ոչ մտանէ, թէպէտ եւ բարձրագոյն է ճոխութեամբ։
    10 Արդ, ըստ Յոհաննու առ Ղազար սահմանեցաւ նշանագործութիւն, իբրեւ գլուխ ի վերայ կենդանւոյ, իբրեւ զմարդ ի մարդւոջ զթագաւորական պատիւ ի միութիւն կենդանւոյ։ 11 Էր անսահման եւ սահմանեցաւ, թուական ամաւք եկն ի կատարելութիւն, եւ մասնաւոր նշանագործութեամբ սահմանեաց առ ի յարութիւն սիրելւոյն, եւ ապա զինքն տարաւ եհան յանբաւութիւն, եւ յուսով առյապա` զբոլոր աշխարհս։
    12 Արդ էր, ասէ, հիւանդ մի Ղազար անուն ի Բեթանիա ի գեղջէ Մարեմայ եւ Մարթայի։ 13 Յիսուս յայնկոյս Յորդանան գետոյ, ուր Յոհաննէս զմկրտութիւնն առնէր, զայն տեղեաւքն փարէր` զբոլոր անապատն որսայր ի կենդանութիւն։
    14 Առաքեցին առ նա քորքն նորա եւ ասեն. ահաւասիկ զոր դուն սիրէիր հիւանդացեալ է։ 15 Լուաւ զգոյժ հիւանդին, սահմանեաց զիշխանութիւն մահու, քարոզեաց վասն փառացն Աստուծոյ։ 16 Այն հիւանդութիւն, ասէ, չէ ի մահ, այլ վասն փառացն Աստուծոյ, զի փառաւորեսցի Որդի Աստուծոյ ի նմա։
    17 Զտեղի կալաւ աւուրս երկուս, թոյլ ետ աւազակին մտանել ի տուն սիրելւոյն. եմուտ ապականագործն, եւ արար խռովութիւն ըստ կամաց իւրոց։ 18 Արբանեկին Մարիամու ոչ արար պատասխանի՝ ոչ զերթալոյ եւ բժշկելոյ, եւ ոչ զչերթալոյ եւ անփոյթ առնելոյ. զանուն հիւանդին ասացին` եւ զփառաց անունն լուան եւ գնացին։ 19 Տրտմութիւն ըստ տեսլեան եւ խնդութիւն ոչ գոյր ի միջի. բազում աղերսանաւք յղարկեցին, եւ մեծաւ թախանձանաւք աղաչէին, եւ զաւր ըստ աւրէ ընդունելութիւն յիշէին. ոչ ի կարծ կոչէին, եւ ոչ երկբայանաւք հաւատային ի յարուցիչն ամենեցուն. բայց մարդկաբար փութային մինչ չեւ հաւանդն վախճանեալ էր ի կենաց իւրոց։ 20 Քանզի մինչդեռ յախտալից մարմինս բնակեալ է ոգին, յաճախագոյնսայթաքէ քան թէ հաստատուն կայ. որպէս Հոգին Սուրբ ասէ ի բերանոյ Դաւթի. Հոգի որ ելանէ այլ ոչ եւս դառնայ։ 21 Ոչ Աստուած մոռանայ, այլ եւ զմոռացեալն դարձեալ յիշէ, այլ զբնութիւն բարուց նոցա երկրորդէ։ 22 Որպէս Պաւղոս առաքեալ զայլոց թերահաւատութիւն իւրով լեզուաւն երկրորդէ. Զիա՞րդ յառնեն մեռեալք կամ որո՛վ մարմնով գայցեն։ 23 Շարժող ոգին ելեալ գնացեալ, ամենայն մարմինն անկեալ է ընդ ապականութեամբ. ոչ միայն քակտումն յաւդից, այլ եւ գոյացութիւն մարմնոյն ի հող դարձեալ։ 24 Հարկեցաւ առաքեալ առակաւք սերմանեացն. Որ մեռանի՝ կենդանանայ, ածել զնոսա ի հաւանութիւն յարութեանն։ 25 Ըստ այսմ աւրինակի եւ քորքն Ղազարու ալէկոծէին ի սիրտս իւրեանց, եւ իբրեւ յԱստուած հաւատացին, իբրեւ զբժիշկ ճարտար առ հիւանդն կոչէին։
    26 Յղեն առ նա բան միջնորդի։ 27 Յերկուց կողմանց դիմառութիւն ցուցանէ. ի հեռաստանէ կալաւ զերակս հիւանդին, մանր զննեաց եւ ճշմարտիւ զպատմութիւնն արար. այն հիւանդութիւն, ասէ, չէ ի մահ. այլ՝ ի քուն եւ յընդոստումն։ 28 Քուն լինելովն մարդիկ առակաւ ոտնհար լինին, եթէ սիրելեաց իւրոց ոչ կարաց աւգնել. ընդոստմամբն Աստուած փառաւորի, եւ ի նմին փառս եւ Որդի ցնծացեալ բերկրի։ 29 Եկին առաքեալն Մարիամու եւ ոչինչ կարացին պատմել զյայտնութիւն բանիցն Տեառն։ 30 Գոռոզացաւ հպարտացաւ մահ եւ կատարեաց զկամս իւրոյ չարութեանն։
    31 Ասէ Յիսուս ցաշակերտսն. եկայք երթամք ի Հրէաստան։ 32 Եկն եւ անդ երկիւղ մահուն, եւ չարագոյն եւս տագնապեաց զնոսա քան զքոյրսն Ղազարու։
    33 Տէր, ասեն, այժմ խնդրէին զքեզ հրեայքն սպանանել եւ դարձեա՞լ երթաս։ 34 Եբեր առաջի նոցա զճառս լուսոյն. Որ գնայ ասէ, լուսով` ոչ գայթակղի. յայտ արար թէ որ երկնչի ի մահուանէ, ո՛չ տեսանէ զնա։ 35 Մի՛ ինչ այժմ զմարմնաւոր աչացդ զտեսիլ ասեր. այս տեսումն` վասն երկիւղի է մարդկան եւ ամենայն կենդանեաց, վասն զի տկարքն զգուշանան ի հզաւրագունիցն, հանապազ ղաւղելով եւ սարսելով զդառնութեան զկեանս աշխարհիս կատարեն. զհաւատոցն զտեսաւորութիւն ասեմ, որ զակնկալեալն յակնարկելն ցուցանէ. եւ զառյապայսն առժամայն գուշակէ. եթէ զայնպիսի տեսութիւն յոգիսն ոչ ստացեալ ունի, եթէ ի միջաւրէի գնայ` գայթակղի. եւ խաւարն ընդ նմա իսկ է հանապազ։ 36 Որպէս զառաքեալսն Մարիամու իբրեւ զգուժկանս ունայն մտաւք արձակեաց անդրէն, նոյնպէս եւ զաշակերտսն այսր անդր երերեաց, եւ ոչ կամեցաւ զյայտնութիւն խորհրդոյն ցուցանել նոցա։ 37 Վասն է՞ր. զի միանգամ եւ երկիցս տեսին նշան յարութեան եւ ոչ հաւատացին. փոխանակ զանձինս աներկիւղս ունելով, զնա եւս երկնչոտ ուսուցանէին։
    38 Այժմ, ասեն, սպառնային հրեայքն սպանանել զքեզ` եւ դարձեա՞լ անդր երթաս։ 39 Սպանանիլն եւ մեռանելն նոյն է։ 40 Զերկոտասանամեայ դուստր քահանայապետին յարոյց, նոյնպէս եւ զմիամաւրն ի Նային քաղաքի կալաւ եւ կանգնեաց ի դագաղաց անտի. որ զմի մեռեալ կարէ կեցուցանել, նա եւ զբազումս. եւ եթէ զայլոց մահ հալածական արար, եւս առաւել զձերդ. զի՞ այդչափ զահի հարեալ էք եւ դողայք. ո՞չ ապաքէն ելանելոց էք ˇի մարմնոյ այտի. ո՞չ հանապազ ընդ այդ բան կրթեցարուք, թէ՝ Մի՛ երկնչիք յայնցանէ, որ զմարմինն սպանանեն, եւ զոգին ոչ կարեն սպանանել. դա միանգամայն զոգի եւ զմարմին թափէ ի մահուանէ առ հասարակ։ 41 Եւ ի Թաբոր լերինն զդոյն բարբառ ի Հաւրէ լուարուք Դա է Որդի իմ սիրելի, դմա՛ լուարուք։ 42 Դուք փոխանակ դմա լսելոյ` հրամանատու կամիք լինել. Մի՛ երթար, ասեն, ի Հրէաստան, զի սպանանեն զքեզ։ 43 Եւ եթէ զՂազարու յարութեանն զխորհուրդն ի վեր հանեալ էր ձեզ, դուք ո՛չ հաւատայիք։
    44 Վասն նոցա տկար մտացն` այսր անդր տարուբերեաց զզաւրութիւն բանիցն, զի սակաւիկ մի կրթեսցէ զլսելիս նոցա. մերթ ասէ. Այն հիւանդութիւն չէ ի մահ. եւ դարձեալ ասէ. Վասն փառացն Աստուծոյ է, զի փառաւորեսցի ի նմա Որդի Աստուծոյ։ 45 Հիւանդութիւնն անվրէպ ի մահ էր. եւ փառքն ի մահուանէն յորդեցին ի տեսարանս ամենայն թերահաւատ ժողովրդեանն։
    46 Յայնժամ զբանիւք արար զաշակերտսն, մինչեւ մեռեալն թաղմամբ գերեզմանին վճարեցաւ. ապա յետ այսորիկ ասէ ցնոսա.։
    47 Ղազար բարեկամ մեր ննջեաց, եւ ես երթամ զի զարթուցից զնա։ 48 Ո՛վ Տէր, իբրեւ ընդ մանկունս խաւսիս. իբրեւ տղայոց կաթն ջամբես. մայրաբար ծնանիս, եւ դայեկաբար սնուցանես. ե՞րբ էիր դու սենեկապետ Ղազարու, զի երթաս զարթուցանես զնա ի քնոյ. երկուց աւուրց գնացք է հեռաւորութիւն ճանապարհիդ, եւ մինչեւ դու երթաս Ղազարոս համակ ի քո՞ւն կայ. միթէ ի մանրագորա՞ց թմբրեալ իցէ. եւ կամ ի սաստիկ անապակա՞ց զմրեալ իցէ. եւ կամ ո՞ ոք ի մարդկանէ զչորս տիւ եւ զչորս գիշեր անհատ ի քուն լինիցի։ 49 Եւ արդ, դո՞ւ երթաս զարթուցանես զնա. եւ զքորքն նորա, որք փութացան յղեցին առ քեզ զարբանեակս իւրեանց, նոքին ընդէ՞ր ոչ զարթուցանեն զնա։ 50 Վասն քնոյ նորա առ քեզ ոչ յղէին, այլ վասն մահաբեր ախտին ստէպ աղաչէին, զի երթիցես եւ բժշկեսցես։
    51 Արդարեւ գառինք անմեղք էին աշակերտքն, զոր ինչ տեսանէին զնոյն եւ գիտէին, եւ զոր ինչ լսէին` զնոյն եւ հաւատային. աստուածային խորհրդոյն ամենեւին հասու ոչ կարէին լինել։
    52 Տէր, ասեն, եթէ ննջեաց, ապա ապրի։ 53 Բազում հիւանդք ննջեն եւ ոչ ապրին։ 54 Ո՛վ փաղաքշանք տգիտաց. զծածկագէտ զաւրութիւնն կամէին սփոփել. գիտէին թէ սիրէ Տէր մեր զտունն զայն ի Բեթանիա, եւ ի տան անդ զՂազար անմեղ. եւ ոչ կամէին թէ վիշտ ինչ հասցէ ի տան անդ ընտանեաց նորա. վասն այնորիկ քան ի Ղազար ի նոսա առաւել գթացաւ Տէրն. մերկացաւ զծածկոյթ խորհրդոյն, եւ ասէ յայտնապէս` Ղազար բարեկամ մեր մեռաւ։ 55 Եւ զի մի՛ յանկարծակի ընդոստիցեն կամ ճչելով` կամ կոծելով` կամ արտաւսր ի վերայ բանիցն արկանելով, անդէն վաղվաղակի մխիթարութիւն մատոյց. Եւ ես ուրախ եմ, ասէ, վասն ձեր, զի դուք հաւատասջի՛ք, քանզի ես չէի անդ։
    56 Ահա դարձեալ պատ ի պատ պատասխանիք, որ ոչ կարացին համաւրէն հասանել ի վերայ. մահու անուն եւ ուրախութեան միանգամայն հնչեցին ի լսելիս նոցա, եւ ոչ ի զարմացումն անգամ կարացին հասանել վասն երկձայն բարբառոյն. որպէս երկչոտութիւնն Թովմայի տեղեակ առնէ զմեզ վասն տխմար անուսումնութեան նոցա։ 57 Նա ասէ. Եկա՛յք երթիցուք անդր. եւ Թովմաս ասէ. Ա՛ւն եկայք եւ մեք երթամք անդր, զի մեռանիմք ընդ նմա։ 58 Նա երթայ զմեռեալն յարուցանել, նոքա կենդանւոյն ի մահ պատրաստին։ 59 Քանի տարակուսանք էին ի տեղւոջ անդր։ 60 Դիւրագոյն է երկրագործ մշակաց զկորդացեալ երկիր ի գործ արկանել, քան գիտնոց զտգէտսն ածել ի գիտութիւն հաւանութեան. երկրագործ ի սակաւ ժամանակի աշխատի ընդ ամեհի երկիրն, եւ բազում մխիթարութիւն ունի ի նմանէ. իսկ զմարդ կորդացեալ տգիտութեամբ Աստուծոյ միայն է կարողութիւն ի գործ արկանել։ 61 Որչափ թերահաւատութիւնն զաւրանայր յերկուց կողմանց, չարին կրկին ուրախութիւն էր յամենայն կուսէ։ 62 Բայց քանզի Աստուած էր մարդացեալ` միջնորդ Աստուծոյ եւ մարդկան, ո՛չ դանդաղեցաւ եւ ոչ զանգիտեաց յամաւթ առնել զբոլոր թերահաւատութիւնն, այլ ըստ հայրենի զաւրութեան հզաւր գործ գործեաց։
    63 Եկն, ասէ, Քրիստոսն եւ եգիտ զՂազար չորեքաւրեայ մեռեալ, զի կայր ի գերեզմանի։ 64 Եւ զի մերձ էր գեղն յԵրուսաղէմ մղոնաւք երիւք, համարեա թէ բոլոր ամբոխ քաղաքին ելեալ հեղեալ եկեալ էին ի վիշտ անդր։ 65 Է իսկ բնութեանս մերում սովորութիւն` քան զաւետիս զբաւթ սիրեմք լսել. մանաւանդ զայլոց քան զանձանց, եւ մտանել ի տուն կոծոյ, քան ի տուն ուրախութեան։ 66 Ոմն ի մարմնոյ լկտութիւն, միւս ոմն չարասէր` յոտնհարութիւն, եւ բազումք ի շատախաւսութիւն եւ յընդվայրաբանութիւն, եւ սակաւք այն են, որ կցորդ լինին սգոյն տրտմութեան։ 67 Յայս պատճառս բոլոր բազմութիւն քաղաքին ժողովեալ էին առ քորս նորա. ագարակն քաղաքացեալ էր եւ քաղաքն ագարակացեալ, թէպէտ եւ ոչ ի կամաց էր բազմութեան ամբոխն. ի մէջ Երուսաղէմի գործելոց էին սքանչելիքն։
    68 Մարթա իբրեւ լուաւ թէ Յիսուս գայ, ընդ առաջ գնաց նորա. բայց Մարիամ անդէն ի տան նստէր։ 69 Երկոքեան անկանէին ընդ գովելի աւրհնութեամբ. մինն իբրեւ զբան բերանոյ, եւ միւսն իբրեւ զսիրտ աման խորհրդոյ. սիրտն ի տեղին հաստատուն կառուցաւ, բանն թարգման սրտին` ընթացաւ յառաջագոյն եւ պատմեաց զպաղատանս սգաւոր սրտին ի լսելիս այնորիկ, որ եկեալ էր բառնալ զսուգն ի տանէ սիրելւոյն։ 70 Գիտաց Բանն, թէ ամենայն մխիթարիչքն, որ եկեալ ժողովեալ էին իւրաքանչիւր անձինք լի են սգով եւ տրտմութեամբ, եւ տրտում զտրտում ոչ զուարթացուցանէ, եւ սգաւոր զսգաւոր ո՛չ մխիթարէ, բայց եթէ կրկին սուգ ի վերայ սգոյ յաւելու։
    71 Մի՛ տագնապիր, ասեն, իմ եղբայր եւս մատաղագոյն մեռաւ քան զնա. այն ինչ հարսն ի տուն ածեալ էր, անզաւակ էանց յաշխարհէս, չմնաց յիշատակ, բարձաւ անուն նորա ի միջոյ կենդանեաց։ 72 Միւս այլ ոմն կին յառաջ մատչի եւ ասէ. միամաւր որդեակ ունէի, այր մեռեալ, քոյր եւ եղբայր չունիմ, եւ այն մանուկ, ի պսակի իբրեւ ծաղիկ մի թառամեցաւ, չեհաս ի քաղաք ընկալջին իւրոյ, չեմուտ յառագաստն, չետես զվայելչութիւն աշխարհիս, յետս դարձաւ յոյսն եղծեալ ապականեցան կարգք տուրեւառիկ փոխանորդութեան։ 73 Եւ այլք եւս քան զայս խանդաղատագոյնս երկրորդեն, զսիրտն բեկանեն, զաղիսն գալարեն, զերիկամունսն գողացուցանեն, ջիլքն թուլանան, յաւդքն լուծանին, բոլոր զաւրութիւն մարմնոյն մեղկի եւ անկանի. վայ ի վերոյ վայոյ, եւ ճիչ ի վերայ ճչոյ, եւ այրումն ի վերայ այրման եւ խարխարումն առաջին վիրացն, եւ կեղեքումն առաջին չարեացն. եթէ արժա՞ն իցէ այսպիսի բանից մխիթարութիւն ասել, ես ոչ գիտեմ. զմի մարդ եկեալ էին մխիթարել, եւ ամենեքեան նստէին ի սուգ անմխիթար։
    74 Զայս ամենայն ամբոխ եթող Մարթա, եւ Ասէ ցՅիսուս, Տէ՛ր, եթէ աստ լեալ էիր դու, եղբայրն իմ չէր մեռեալ. այլ եւ արդ գիտեմ եթէ որ ինչ միանգամ խնդրես դու յԱստուծոյ, տացէ քեզ Աստուած։ 75 Իմաստութիւն հոգեւոր եւ սէր աստուածային եւ հաւատք ճշմարիտք, եւ անսուտ մարգարէութիւնք, չորեքեան եղբարք հարազատք են, քանզի մի է շարժող նոցա Աստուած։ 76 Որպէս եւ յերգիոնն արուեստապետն ընդ մի բերան փչէ, եւ բազմութիւն փողոցն առ հասարակ գոչեն. ոմն սոսկ, ոմն թաւ, եւ ոմն եւս թանձրագոյն, եւ այլքն ըստ իւրաքանչիւր կարգի. թէպէտ եւ բազումք են թուով, մի ձայն ասի եւ ոչ բազում. ըստ ձեռին շարժողին ընտրութիւնք ձայնիցն երեւին, եւ գործին մի է, եւ նոյն բաւական առ ամենեսեան։ 77 Այսպէս եւ Մարիամ եւ Մարթա եւ Ղազար ի մեռեալսն, եւ եթէ այլ ոք գոյր ի տան անդր իբրեւ զնոսա հաւատացեալ, թէպէտ եւ որիշ որիշ բարբառէին, սակայն մի հաւատք էր ամենեցուն. զմի սէր սիրէին զՔրիստոս, զմի հոգեւոր իմաստութիւն ունէին ամենեքեան։ 78 Ի բազմացն միաբանութենէ մարգարեացաւ Մարթա եւ ասէ. Տէր եթէ աստ լեալ էիր` եղբայրն իմ չէր մեռեալ։
    79 Ուր կեանք են, մահ անդր ոչ մտանէ. բազում անգամ մտեալ էր Տէրն ի տուն Մարթայի եւ Մարիամու, մահն ի գեղջէն փախստական լինէր` թող թէ ի տանէն։ 80 Երկնաւոր իմաստութեամբ ասաց զայն. Որ ընդունի զմարգարէ յանուն մարգարէի, զվարձս մարգարէի առցէ ։ 81 Իսկ որ զԱստուած ընդունի, զաստուածային իմաստութիւնն ժառանգեսցէ։ 82 Յիմաստութենէ անտի մարգարէութիւն վերաբերեցաւ։ 83 Այլ եւ արդ գիտեմ, ասէ, որ ինչ միանգամ խնդրեսցես դու յԱստուծոյ` տայ քեզ Աստուած։ 84 Այլ բարբառ մարգարէութիւն է. քան զամենայն ինչ Աստուած էած եւ փակեաց. ի տալ անդր քեզ` ոչ միայն զմիոյ մեռելոյ զյարութիւն, այլ եւ զվաղնջուցն անցեալ դարուցն։
    85 Բայց գուցէ ումեք թերի բանս թուեսցի. կամ զխնդրելն յԱստուծոյ, կամ զտալն նորուն։ 86 Զայս եւ ինքն Տէրն ասաց. Ամենայն ինչ տուաւ ինձ ի Հաւրէ իմմէ ։ 87 Եւ զմիտս լսողացն հաստատէ. Ոչ ոք գիտէ զՀայր, եթէ ոչ Որդի. եւ ոչ զՈրդի ոք ճանաչէ, բայց Հայր։ 88 Այս բարբառ զմիաբանութիւնն ուսուցանէ եւ ոչ զերիցութիւն եւ զկրտսերութիւն. վասն այսորիկ եւ Տէրն մեր հաճեցաւ ընդ հաւատսն Մարթայի։
    89 Ասէ ցնա Յիսուս. յարիցէ եղբայրն քո. ասէ ցնա Մարթա. գիտեմ զի յարիցէ անդ ի յարութեան յաւուրն յետնում։ 90 Եւ Տէրն միանգամ յայտնեաց նմա զյետինն եւ զառաջինն. "Ես իսկ եմ յարութիւն եւ կեանք։ 91 Դրունք երկնից բացան կնոջն, զինքնածագ լոյսն ետես, յանմատոյց տեղին եհաս, որդւոյն Զեբեթեայ նմանեաց։ 92 Ոչ զտեսական լանջաւքն Քրիստոսի անկաւ, այլ յիմացական զաւրութիւնն վերաբերեցաւ. զԲանն կենաց շաւշափեաց, ի նոյն կեանս ընկղմեցաւ, եկն արտասուաւք եւ լցաւ ծաղու, էր վշտագնեալ եւ եղեւ բերկրեալ, մտացն աչք բացան, ներքին մարդն լուսաւորեցաւ, ի բաց գնաց թախծութիւնն, զուարթացաւ գոյն երեսացն, ողջացաւ կեղեքածք մարմնոյն, մոռացաւ զսուտ մխիթարիչսն բաւթաբեր եղբաւրն, աւետիս լուաւ զյարութեան, մինչ չեւ յարուցեալ եղբաւրն ի ձեռն մեռելոյն զկենդանին ետես՝ զկենդանին եւ զկենդանացուցիչն ամենայն մեռելոց։
    93 Ես իսկ եմ յարութիւն եւ կեանք։ 94 Եղիա յարոյց զմեռեալն եւ դարձեալ մեռաւ. սոյնպէս եւ Եղիսէէ մի եւ երկուս. ես ոչ միայն յարուցիչ եմ, այլ եւ յարութիւն. յարուցանեմ եւ կեցուցանեմ յանմահութիւն. Որ հաւատայ յիս, թէպէտեւ մեռանի` կենդանի է. եւ որ կենդանի է եւ հաւատայ յիս, ոչ ճաշակեսցէ զմահ յաւիտենից։ 95 Զայս ասաց Տէրն մեր ցՄարթա. եւ անդէն վաղվաղակի զվարձս վարդապետութեանն պահանջեաց ի նմանէ. Հաւատա՞ս այսմիկ զոր լուար արդ. եւ նա ասէ ցնա. այո, Տէ՛ր, ես հաւատացի եթէ դու ես Որդի Աստուծոյ կենդանւոյ, որ յաշխարհս գալոց էիր։ 96 Որպէս վերագոյն ասացաք, ըզչորս մասունս մարգարէականս զգեցաւ կինն ի տեղւոջ անդ։ 97 Դու ես որ գալոց էիր յաշխարհս։ 98 Յաշխարհի էր, ասէ. եւ դու գալո՞ց ասես. զմարգարէիցն բանս երկրորդեաց, զոր եւ շամրտացի կինն ասաց. Յորժամ Մեսիա գայ, պատմեսցէ մեզ զամենայն։ 99 Ասաց զառ ի Կուսէ ծնունդն, եւ ակնարկեաց զերկրորդ գալուստն. քանզի որ զսկիզբն տեսանէ եւ ի կատարումն հայի. իբրեւ անգամ մի ի ներքո յարքունիս անդ առաւ, զամենայն ինչ տեղեկացաւ, սակաւիկ ինչ խաւսեցաւ եւ զմեծամեծս Աստուծոյ լուաւ. եկն իբրեւ զմարդ տրտում, գնաց իբրեւ զհրեշտակ Աստուծոյ ուրախութեամբ։
    100 Չոգաւ եւ ասէ ցքոյր իւր. վարդապետ եկեալ է եւ կոչէ զքեզ։ 101 Արդարեւ ճշմարիտ. առանց ալփաբետաց ուսուցանէ, եւ առանց սողոբայից հեգէ եւ զամենայն պէտս դպրութեան լնու եւ կատարէ, ասաց վարդապետ, եւ եմուտ ի կարգ աշակերտացն, խաւսեցաւ ընդ Մարիամու լռելեայն, եւ աշակերտեաց ի նոյն վարդապետութիւն հեշտակամ, դիւրահաւան։
    102 Իբրեւ լուաւ, յարեաւ վաղվաղակի եւ եկն առ յԱստուած. ի նոյն տեղի եւ ի նոյն ուրախութիւն, առ նոյն Ուսուցիչ։ 103 Զոմն ի ծածուկ եւ զոմն յայտնի` ձգեաց զերկոսեանն ի սգաւոր աշխարհէս յանտրտմական ուրախութիւն կենացն։ 104 Հրեայքն որ եկեալ էին մխիթարել զՄարեմանսն վասն եղբաւրն, մնացին ունայնք եւ թափուրք յերկնային մխիթարութենէն. սգաւորք եւ թախծեալքն նստէին անդէն ի տան յառաջին արտասուսն շաղեալք, եւ նովին տրտմութեամբն ասեն ցմիմեանս՝ երթալ ուրեմն ի գերեզմանն լալ զնա։
    105 Յարեան եւ նոքա եւ գնացին ընդ նմա. ոչ առ յարութիւն անդր, այլ՝ ի գերեզման մեռելոյ։
    106 Որում տուեալն է, ասէ, տացի նմա եւ յաւելցի, եւ որում ոչն է տուեալ, թէ եւ ունիցի եւս, եւ զայն հանցեն ի նմանէ։ 107 Ոչ առ ագահութեան տուողին, այլ վասն վատթարութեան ընդունողացն։ 108 Հանապազ գերեզմանասէրք էին. թո՛ղ անդր զմարդիկ մեռեալ, այլ եւ սուտ աստուածս առնէին եւ զնոսա մեռեալս անուանէին. Նստէին, ասէ մարգարէն, կանայք նոցա եւ լային զԹամուզ։ 109 Ի նոցանէն յարեաւ Մարիամ եւ եկն առ այն, զոր յառաջագոյն ճանաչէր, եթէ որ զբազում մեղս իմ կարաց շնորհեալ ինձ ձրի. նոյն կարող է եւ զծանրատաղտուկ տրտմութիւնս իմ փարատել յինէն։ 110 Անկաւ առ ոտս նորա եւ երկրորդեաց զնոյն բանս, զորս ասաց քոյր նորա. Տէր եթէ աստ դիպեալ էին, եղբայրն իմ չէր մեռեալ։
    111 Միոյ դպրոցի մանկունք` զմի բան բարբառեալ խաւսին` հաճք եւ հաւանք եւ միաբանք, ըստ վարդապետին կամաց յորդորին ի նոյն ուսումնն։ 112 Սոյնպէս եւ քորքն երկոքեան` միով արուեստիւ ի մի որս կենդանի երկնաւոր ըմբռնեցան. զմի սէր սիրեցին զՏէրն եւ զմի գիտութիւն արբին երկոքեանն. տեսին մարդ եւ հաւատացին Աստուած. ի լրութենէ սրտից նոցա եւ բանք զնոյն երկրորդեցին։
    113 Յաշխատեալ մարմնոյ բղխեն քրտունք, եւ ի տրտմագին սրտէ բղխեն աչք զարտասուս, ոչ միայն ի վերայ մեռելոյ, այլ եւ ի վերայ կենդանի սիրելւոյ յորժամ եկեսցէ ի հեռաստանէ։ 114 Ետես Մարիամ զՅիսուս. երկու երկունք սիրոյ ստիպէին զնա. յիշատակ մեռելոյն եւ տեսիլ կենդանի սիրելւոյն. ոչ ճչեաց ըստ աշխարհական կարգի, այլ յոյժ ցածութեամբ եհեղ արկ զարտասուսն առաջի ողորմածին. այնչափ աղիողորմ տեսիլ` մինչեւ զամենայն հրեայսն բարձրակական լացոյց։ 115 Ի նոյն միաբանութիւն եւ Տէր մեր հաւասարեաց, արտասուս առ արտասուս, եւ տրտմութիւն առ տրտմութիւն. համարեա՛ց թէ զնոյն սուգ սգացաւ։ 116 Քանզի ասէ աւետարանագիրն, եթէ՝ Զնոյն տեսեալ Յիսուսի խռովեցաւ յոգի իւր. իբրեւ թէ յամենայն զաւրութենէ իւրմէ տրտմեցաւ։ 117 Ոչ կարաց պարզաբար բարբառել, թէ՝ Ո՞ւր եդիք զնա. այլ մռնչելով ասէ. ոչ այպանելով, այլ լալով եւ արտասուաւք, կիսաբանութեամբ իբրեւ զտրտմակից եւ զսգակից ի վերայ սիրելւոյ իւրոյ։
    118 Ի յորդահոս անձրեւաց առատաբեր լինին անդաստանք մշակաց. առապարք եւ անապատք բուսուցանեն զդալարիս արաւտականաց։ 119 Սոյնպէս եւ յորդ արտասուք մարդկանն ի գութ մեծ ածին զԱստուածն մարդացեալ. եղեւ նոցա կցորդ սգոյ. զի լիցին մարդիկ մխիթարակից Աստուծոյ։ 120 Բազում սերմանիք ի բազում ամաց ընդարմացեալ կային ընդ հողով անբոյսք. վայելէր իսկ երկնի եւ երկրի տեղալ ի վերայ նոցա. զի եթէ մի հատն բուսցի, վաղվաղակի ապա եւ ամենեցուն ակնկալութիւն է բուսանելոյ։
    121 Ո՞ւր եդիք, ասէ, զնա. Տէր, ասեն, ե՛կ եւ տես։ 122 Դեռեւս որսայր զմարդկան փրկութիւն. ի Բեթանւոյ մինչեւ ցԲեթաբրէ եւթանասուն եւ երկու մղոնք են. յայնչափ հեռաստանէ գիտաց զմահն Ղազարու. ի մաւտ եւս եկեալ եւ ի կամրջին տգիտանայ։
    123 Ո՞ւր եդիք, ասէ, զնա։ 124 Դուք եդիք, եւ ես առնում. մեռեալ եդիք, եւ ես կենդանի բառնամ. դագաղաւք տարայք, եւ ձայնիւ ընթացուցանեմ։ 125 Իսկ եթէ այդ այդպէս իցէ, առ ի՞նչ հարցանես, Տէր։ 126 Աստուածային գործք գործելոց էին ի տեղւոջ անդր, գուցէ զրկիցին ինչ մարդիկ. քանզի բազում անգամ եղեն առ նոսա յայտնութիւնք երկնաւորք. անմարմին զաւրութիւնքն մարմնաձեւ երեւեցան, այլ ոչ մարմնացան. սա միայն կրէ զերկուս ներգործութիւնս։ 127 Վասն այսորիկ երկոցունց կողմանց զգուշանայ առ հասարակ. ոչ միայն արտասուաւքն շատացաւ, այլ եւ հարցանելովն ստուգեաց, եւ ի նոցունց ընկալաւ անսուտ վկայութիւն։
    128 Տեսէ՛ք, ասեն, որչափ սիրէր զնա, զի ինքնին արտասուեաց։ 129 Մարմնոյ ոչ միայն աչք արտասուեն, այլ բոլոր անդամքն քրտնուն. որով եւ Տէր մեր բազում անգամ վարեցաւ յաշխարհի. այնչափ խորամուխ ուսոյց զմարմնաւորութիւն, մինչ զի եւս վատթարագոյն պատճառս հայհոյութեան առնել. Մինչ զի ասէին, ոչ կարէր սա, որ զաչս կուրին եբաց` առնել, զի եւ աս մի՛ մեռցի։ 130 Դուք, ասէ, սովոր էք հայհոյել. որ զմեծն զծովն բաժանեաց, եւ բազում սքանչելիսն արար, հայհոյեցէք. եւ ոչ գոհացարուք զԱստուծոյ, այլ անասնոյ փոխանակեցէք. եւ ի Մովսիսէ երդմամբ ուրացարուք. եթէ չէր Մովսէսի ընդ ծովն ճանապարհ արարեալ, զբոլոր ժողովուրդն արկանէր Փարաւոն ի սուր սուսերի իւրոյ։ 131 Որ զայնչափ բազմութիւնն ի բերանոյ մահու ապրեցոյց, չկալայք շնորհ. եւ ոչ վասն կուրին բժշկելոյ շնորհակալուք լինիցիք։
    132 Շունչ կուրին կենդանի էր, եւ շարժէր մարմինն. աչք նորա մեռեալ էին. շունչ ի մեռեալ մարմին ոչ բնակէ եւ ոչ լոյս արեգական` յաչս մեռեալս. եթէ զմեռեալ աչսն կենդանացոյց, եւ զհրաժարեալ լոյսն անդրէն շնորհեաց. ապա եթէ բոլոր մարմնովն մեռեալ էր` անդէն կենդանանայր։ 133 Բայց դուք որչափ կամիք յաճախեցէք ի նոյն հայհոյութիւն. թերեւս ի նմին տեղւոջ ամաչեսջիք վասն առաջին եւ վերջին հայհոյութեան ձերոյ. մանաւանդ յորժամ բազումք ի ձէնջ փառաւոր առնիցեն զԱստուած ի վերայ մեծամեծ սքանչելեացն, զոր տեսանիցէք։
    134 Յիսուս գնաց ի գերեզման անդր. ուր եդեալ էին զՂազար, յայրի միոջ եւ վէմ մի յեցուցեալ ի դուրս այրին։ 135 Սովորութիւն էր առաջնոցն մեծաւ աշխատութեամբ ամրացուցանել զգերեզմանս իւրեանց. վասն զի հեռի էր ի նոցանէ յոյսն յարութեան. զայս միայն գիտէին կեանս եւ զսոյն մահ դառնութեան միայն հաւատային, եւ յիշատակ մեռելոցն զգերեզմանսն համարէին, շիրիմ յիշատակ նոցա առնէին, եւ զանուն մեռելոյն ի վերայ դրանն փորագրէին։ 136 Ակնկալութիւն յարութեան անցեալ էր զամենեքումբք, վասն որոյ եւ Մովսէս ակամայ խոնարհի ի սովորութիւն անդր առաջնոցն. Եթէ ուրուք եղբայր մեռանիցի անորդի, մտցէ միւս եւս եղբայրն առ կին մեռելոյն եւ յարուսցէ զաւակ յանուն եղբաւր իւրոյ. հնարք վասն ժառանգութեան երկրին վիճակելոյ։ 137 Եւ դարձեալ երկրորդ աւրինաւքն անդրէն ընդդիմացաւ. եւ իսրայելացիքն զնոյն սովորութիւն ունէին առ գերեզմանս մեռելոցն։
    138 Ասէ Յիսուս. ի բա՛ց արարէք զվէմդ ի բերանոյ գերեզմանիդ։ 139 Յորմէ երկիր դողայ, լերինք հալին, վասն փոքր վիմին աւգնական խնդրէր ի մարդկանէ. ոչ աւգնական, այլ՝ վկայս։ 140 Սատարութիւն զոր արկ առ մարդիկ արտասուաւք, զնոյն փոխարէն պահանջէր առ ի վիմին ի բաց վերացումն։ 141 Զերկիր մարդիկ գործեն, եւ զերկինս հրեշտակք ունին. Տէրն հրեշտակաց եւ մարդկան եկեալ էր ի տեղի անդր. հրեշտակք ինչ ոչ պիտոյ էին յաւգնականութիւն, որոց սովորութիւն է գործել զերկիր` նոցուն եւ հրամայեաց։ 142 Դուք, ասէ, առէք զվէմդ ի վեր աստի, եւ դուք հայեցարուք ի գերեզման անդր, եթէ կայ ի ներքս մեռեալդ, եթէ չարաչար է տեսիլ մեռելոյդ. աչք ձեր վաղիւն վկայ լիցին, թիկունք ձեր ծանրութեան վիմիդ։ 143 Աչք ձեր մեռեալ դիականդ, եւ հոտ նեխոյդ ռնգացդ ամենեցուն, որ մաւտ կայք։ 144 Եւ ի մէջ այդչափ վկայիցդ բազում զյարութիւն մեռելոյդ յուրաստ ոչ կարէք լինել։ 145 Գիտէր զնոցա չար սովորութիւնն, յամենայն կողմանց հնարէր արգելուլ ի հայհոյութենէն։ 146 Զնոյն վկայութիւն եւ Մարթա վկայեաց քոյր մեռելոյն. Տէ՛ր, ասէ, արդ հոտեալ իցէ, քանզի չորեքաւրեայ է։ 147 Ասէ ցնա Յիսուս, ո՞չ ասացի քեզ եթէ հաւատասցես` տեսցես զփառսն Աստուծոյ։ 148 Մարդկան` ի մեռելոյ գայ հոտ նեխոյ, եւ Աստուծոյ` ի մեղաւորէ. ամենայն աշխարհ առ հասարակ նեխեալ էր, ոչ գարշեցաւ եւ ոչ դարձոյց զերեսս իւր յումեքէ, այլ յիւր անուշահոտութիւնն համեմեաց զամենեսեան։ 149 Մշակի ոչ գոյ հոտ ի նեխեալ սերմանէ, այլ լի են միտք իւր խնդութեամբ, եւ պարարին խելք իւր ի հոտ անդաստանացն իւրոց, որում սակաւիկ մի ետ վկայութիւն եւ Իսահակ ի զննելն իւրում եւ յաւրհնելն զՅակոբ։
    150 Զոր դու ապականութիւն ասացեր, ով Մարթա, անտի բուսանելոց են անապական կեանք մարդկան. միայն աներկբայ հաւատա՛ յԱստուած, եւ անտի հարկանի քեզ հոտ անոյշ եւ կենդանի, այնչափ պայծառ եւ լուսաւոր, մինչ զի զփառս Աստուծոյ անտի հաւատով կարես տեսանել։ 151 Յերկիր, ուր ոչ են արկեալ սերմանք, թէ եւ բազում անգամ ամպք տեղասցեն ի վերայ նորա` ոչ բուսանի ցորեան. եւ ի գերեզմանի, յորում ոչ է եդեալ մեռեալ, թէ եւ բազում շիփորք երկնաւորք հնչեսցեն ի վերայ նորա, ոչ ոք տեսանէ ի նմա զյարութիւն մեռելոց։ 152 Աւադիկ մեռեալ եւ եդեալ ի գերեզմանիդ. դու զմահն դաւանես, եւ Տէրն կենդանի կեանք խոստանայ եւ յարուցանէ։ 153 Կրկնեա՛ եւ երեքկնեա՛ զդոյն վկայութիւն, զի պապանծեսցին բերանք հայհոյիչ մարդկան, յորժամ զչորեքաւրեայ մեռեալն կենդանի տեսցեն ի մէջ հրապարակիդ։ 154 Վասն չարահոտութեան մի՛ ինչ կասկածեր յամենեցունց Տեառնէդ, աղ է դա անուշացուցիչ ամենայն հոտեալ մարմնոյ, լոյս է թափանցանց ամենայն կուրացելոց աչաց, ձայն է դա, բացումն ամենայն խլացեալ լսելեաց, զոր եւ այժմ գործով առ սիրելի եղբաւրդ քում տեսանիցես. զնա աչաւք գտանես եւ մտաւք զփառս նորա իմանաս։
    155 Եւ իբրեւ ի վեր առին զվէմն ի դրաց գերեզմանին։ 156 Յիսուս ամբարձ զաչս իւր յերկինս եւ ասէ. Հայր, գոհանամ զքէն զի լուար ինձ, եւ ես գիտէի զի յամենայն ժամ լսես ինձ, այլ վասն ժողովրդեանս, որ շուրջ կան, առնեմ, զի հաւատասցեն եթէ դու առաքեցեր զիս։ 157 Մինչ չեւ զվէմն ի վեր առեալ, Տէր մեզ զՂազար յարոյց, եւ մինչ չեւ Յիսուսի զաչսն ի վեր համբարձեալ զՀայր տեսանէր, եւ մինչ չեւ ձայնիւ կարդացեալ, Հայր լսէր նմա. ոչ յայնմ ժամու միայն, այլ եւ յամենայն ժամու, իսկ տեսողացն եւ լսողացն՝ յայնմ ժամու միայն։ 158 Ո՞յր ուրուք հոգի զատ իցէ ի մարմնոյն. ոչ ուրուք ի կենդանեաց եւս քան զայս անզատական է միաբանութիւն միասնական Երրորդութեանն։
    159 Ամաչեա՛ Թէոդորիտոն, մի՛ ամբառնար զաչսդ յերկինս, Նեստորիոս, քանզի կոյր աչաւք էք ի միաբանութենէ Սուրբ Երրորդութեանն վասն կորստեան ձերոյ միաբանեցէք պատմել զամաւթալից վարդապետութիւն։ 160 Ոմն, ասեն, կարդայ եւ ոմն՝ լսէ. ոմն աղաչէ եւ ոմն աղաչի. ոմն խանդաղատի եւ զոմն ի խանդաղատանս ածէ. իբրեւ զի ոչ ունի իշխանութիւն յարութեան, զՀայր կարդայ ձայնիւ յաւգնականութիւն մեռելոյն։ 161 Ո՜վ, քանի դսրովելի են բանք արանցս այսոցիկ, ոչ միայն յաչս իմաստնոց, այլ եւ որ կարի տխմարագոյնք իցեն ի սուրբ եկեղեցւոջ։ 162 Ի տան քահանայապետին յորժամ յարոյց զդուստրն նորա ի մեռելոց, ոչ աղաչեաց, ոչ թախանձեաց, ոչ պաղատեցաւ եւ ոչ յերկինս հայեցաւ եւ ոչ առ Հայրն կարդաց. հայեցաւ ի մեռեալն եւ ասէ. Տալիթա կումի, աղջիկ դու, արի՛ կաց։ 163 Զարթեաւ որպէս ի քնոյ. կանգնեցաւ վաղվաղակի իբրեւ զառողջ. առժամայն եւ բազմականի արժանի եղեւ։ 164 Նոյնպէս եւ ի Նային քաղաքի բազում ամբոխ էր զհետ դագաղացն. ոչ ոք զնա ի մարդկանէ թախանձեաց, եւ ոչ նա առ Հայր աղաչանս մատոյց. ձեռն միայն ձգեաց ի դագաղն եւ մեռեալն վաղվաղակի կանգնեցաւ։ 165 Նոյնպէս եւ յամենայն նշանագործութիւնն. ուր անձամբն առնէր, զզաւրութիւն Աստուածութեանն ցուցանէր, եւ ուր առ Հայր աղաչանս մատուցանէր, զկատարեալ սիրելութիւնն ցուցանէր։
    166 Վասն ժողովրդեանս, ասէ, առնեմ։ 167 Եւ զմեկնութիւնն ինքն թարգմանէ. Զի սոքա հաւատասցեն եթէ դու առաքեցեր զիս յաշխարհ։ 168 Ճշմարիտ գոհութիւն զՀաւրէ վասն մարդկան. Գոհանամ զքէն, Հա՛յր, ասէ, զի ծածկեցեր զայս յիմաստնոց եւ ի գիտնոց եւ յայտնեցեր տղայոց անմեղաց։ 169 Ամենեքեան անկեալ եմք ընդ կարեւոր մեղաւք. այլ եւ ընդ անքաւելի մեղաւք անկեալ այնոքիկ են, որք յանբաժանելի բնութիւնն բաժինս արկանեն. իբրեւ անդ ոչ են ձեռնհաս առնել խռովութիւն, ինքեանք յանձինս իւրեանց խռովեալ տագնապին. ի մարդկանէ հայհոյին եւ յԱստուծոյ դատապարտին եւ ջնջին ի դպրութենէ կենաց։ 170 Այլ մեք փութասցուք անդրէն առ գերեզման Ղազարու հասանել, զոր ոչ է արժան գերեզման անուանել, այլ յարութիւն մեռելոց։
    171 Զայս իբրեւ ասաց Յիսուս, ի ձայն բարձր աղաղակեաց եւ ասէ. Ղազարէ, արի՛ եկ արտաքս։ 172 Եւ ել մեռեալն ոտիւքն կապելովք եւ ձեռաւք երիզապնդովք եւ երեսաւքն պատատելովք։ 173 Քաջ միտ դիր աղաչեմ։ 174 Յորժամ յաստուածային գիրս մխեսցիս ընթեռնուլ եւ իմանալ զզաւրութիւն բանիցն, գիր մի ձայնաւոր մի՛ անցցէ զմտաւք քոյովք. ամենայն շարագրածքն յղի են երկնաւոր իմաստութեամբ, եւ ծնանին զբանս հոգեւորս իմաստուն մտաց. առ վատուսմունսն ամլանան, եւ առ քաջունակսն յիշատակաց բազմորդիք լինին. սոյնպէս եւ ի լսելիս իւրաքանչիւրոց, որոց առողջք են միտք ականջաց, ըստ այնմ եւ հանգամանք մտացն անուշանան։
    175 Ի ձայն բարձր աղաղակեաց եւ կարդաց զմեռեալն. ոչ եթէ սաստկութիւն ձայնին ընդոստոյց, ո՛չ. եւ զմտաւ անգամ մի՛ ածեր։ 176 Թէ մեռեալ զմեռեալ յարոյց երբեմն, մի ձայն բարբառոյ անդ ոչ գոյր ի միջի։ 177 Աղաղակեաց վասն բազմութեան մարդկանն, զի ի ձեռն ձայնին լուծցէ զամենայն հակառակութիւն. հարկեցոյց զամենայն տեսանելիս յինքն կորզելով։ 178 Որ հարցի, ասէ, ընդ մեռեալ` պիղծ կացցէ մինչեւ ցերեկոյ։ 179 Կատարեաց զհրամանս աւրինացն. հեռի եկաց ի գերեզմանէ անտի կանգունս երկոտասան՝ չմերձենալով ի մեռանելն. փոխանակ ձեռինն զձայնն սաստկացոյց, ձայնն եղեւ որոտումն երկնաւոր, արտասուքն՝ ցաւղ շայեկան ամպոց. խստութիւն վիմին կակղացաւ, եւ եղեւ անդաստան բերրի։ 180 Քարինք որ անբոյսք են ի խոտոց, մալեաց կակղեաց սաստկութիւն ձայնին, եւ առ ընկալաւ զշայեկան անձրեւին լիութիւն, եւ մածոյց զլուծութիւն սերմանն։ 181 Հոտ նեխոյն դարձաւ ի հոտ անուշութեան. եմուտ ձայնն ի գերեզմանն, կալաւ զձեռանէ մեռելոյն, ոչ քարշեաց եւ ոչ գնացոյց, վասն զի կապեալ էր կապանաւք. որպէս հրեշտակն զԱմբակում մարգարէ` հացիւն եփելով եւ թանիւն հասելով զբոլոր կերակուր հնձողացն տարաւ։ 182 Արագ է բանն Աստուծոյ քան հրեշտակ երկնից, եւ որչափ արագ է, առաւել եւս հզաւրագոյն է։
    183 Ասէ ցնոսա Յիսուս, լուծէ՛ք զդա եւ թողէք երթալ։ 184 Որ կապեցիքդ լուծէ՛ք, եւ որ պատեցիքդ քակեցէ՛ք, եւ որ պատատեցէքդ կողոպտեցէ՛ք. մի՛ գարշիք ոչ գոյ հոտ նեխոյ. մի՛ խորշիք ըստ աւրինացն, չէ մեռեալ, այլ կենդանի է. տեսէ՛ք ձերաւքն նշանաւքդ. ծաներուք ձեռաւք ձեր։ 185 Զպատեալ բերանդ բացէ՛ք, եւ դուք ընդ այլ վկայսն վասն մահուդ, ամենեքեան վկայ լերուք յարութեանդ զոր տեսէքդ։ 186 Մի մրգով ճանաչի բոլոր պտուղ երկրի. մասնաւոր առժամայն, եւ աւետիք առ յապայ։
    187 Ո՛վ հիւանդութիւն, կենդանութեան յոյս. ո՛վ հիւանդութիւն, յարութեան նշանակ. ո՜վ հիւանդութիւն, մահու ընդդիմամարտիկ. ո՜վ հիւանդութիւն, բանսարկուին ոսոխ. ո՜վ հիւանդութիւն, հաւատոյ հիմն. ո՜վ հիւանդութիւն, թերահաւատից յանդիմանութիւն։ 188 Ոչ հիւանդութիւն կոչել ախորժեմ, այլ հիւանդացեալ մտաց առողջութիւն. ոչ հիւանդութիւն մահացուցիչ, այլ ախտացեալ անձանց բժշկութիւն. ոչ հիւանդութիւն առ ի մահ ննջումն, այլ ննջեցելոց առ ի մահ կանգնումն. ոչ հիւանդութիւն, այլ մերոյ յարութեանն պատկեր։ 189 Սքանչասցուք ընդ նորահրաշ յարութիւնն Ղազարու, պայծառասցուք ընդ աստուածային ներգործութիւնն, բերկրեսցուք Ղազարու յարութեամբն, զնոյն յոյս յանձինս մեր հաստատելով։ 190 Խայտասցեն եւ հոգիք սրբոցն, զի վերստին զգենլոց են զմարմինս, զոր մահացոյց բանսարկուն։ 191 Ողբասցէ մահ զկործանումն իւրոյ թագաւորութեանն, կոծեսցին եւ դժոխք զքակտումն իւրոյ զաւրութեանն, հրճուեսցի նախաստեղծն ընդ գալուստ հովուին ի խնդիր կորուսեալ ոչխարին, ծափս հարցեն հաւատացեալք ի նորոգմանն Ղազարու, սուգ առցեն դեւք զինքեանց տեսանելով զկործանումն։ 192 Աւետարանեսցեն՝ որոց ի գերեզմանսն բնակեն զյոյս յարութեանն. մի՛ այսուհետեւ զարհուրեցուսցէ զմեզ մահ, մի՛ դողացուսցէ բանսարկուն, որ մահացոյցն։ 193 Գտաք զկենաց ծառն, ի բաց եկաց քերովբէն բոցեղէն սրոյն պահպանութեամբն, խափանեցաւ ներգործութիւն մահաբեր ծառոյն, տերեւ թզենւոյն պատառեցաւ, զի անապականութեան գուշակ մեզ այսր աւուր յարութեան եղեւ։
    194 Ո՜վ աստուածային ձայնին զաւրութիւնն, որ զդժոխս պատառեաց եւ զըմբռնեալն ի մահուանէ ոգին արտաքս կորզեաց։ 195 Ո՜վ աստուածային ձայնի զաւրութեանն, որ զլուծեալ անդամսն վերստին նորոգեաց ի կեանս։ 196 Ո՜վ աստուածային ձայնին զաւրութեան, որ զորոշեալ ոգին ի քթթել ական ժողովեաց առ լուծեալ մարմինն, ոչինչ անպատուականագոյն հրաշագործեալ քան զառաջին ստեղծածն։ 197 Ո՜վ ձայնին զաւրութեան, կանգնելով ի շիրմէն զչորեքաւրեայ մեռեալն պարաուանդեալ ոտիւք, ճեպով ածէ ի տեղին, ուր էրն։
    198 Կացուսցուք, ով սիրելիք, զմիտս մեր ի վերայ ձայնիս ամբիծ հաւատովք, եւ տեսցուք մտաց աչաւք զնոյն ինքն զկենսատուն Քրիստոս, եւ զնոյն ինքն դաւանելով մեզ յարութիւն եւ կեանք, ի հասարակաց յարութենէն մի երկմտեսցուք, զի ահա այն ձայն եւ զմեզ յարուցանելոց է ի գերեզմանացն։ 199 Փութասցուք այսուհետեւ աստէն ամբարել զգործս աւգտակարագոյնս առ հանդերձեալ յարութիւնն, զի մի՛ շիջեալ լապտերաւք ելցուք ընդ առաջ փեսային. զի յորժամ կոչիցիմք ի գերեզմանացն, առ ձեռն պատրաստ գտցուք զողորմութեան, եւղ, որով լապտերքն մեր պայծառանան։ 200 Զի ոչ է յետ այնորիկ ժողովք վաճառուց, ոչ ունիս գնել, զոր յուսասն։ 201 Այժմ է հանդէս վաճառաց, աստէն են աղքատացն ժողովքն, ի նոսա գանձեսցուք, որ ոչ ցեց մերձենայ, նոցա հաւատասցուք զգանձն, եւ ոչ գողն կարէ ական հատանել, ի ձեռն նոցա դիցուք ի պահեստի, զի անդ ի ձեռս դատաւորին գտցուք։ 203 Ընթասցուք առ լուծումն մեղացն սրագոյն քան զդնել ատենին, կաշառեսցուք զդատաւորն նախ քան զդնել աթոռոյն, մի՛ կացցուք մերկս ի հրապարակատես ատենին, լաւագոյն է այժմ միայն խաւսել ընդ դատաւորին, դիւրին է աստէն լուծանել զմեղադրանսն։ 204 Զի յորժամ ծագեսցէ լոյսն ի մէջ գիշերի, եւ երեւեսցի արդարոցն պարծանքն, այսինքն՝ յամեցեալ Փեսայն, կարասցուք ժամանել ընդ առաջ նորա պայծառ լապտերաւք, զի ի դատաստանէն ապրեալք` առագաստին մտիցն լինիցիմք արժանի՝ ընդ հրաւիրեալսն ժառանգելով զանպատում ուրախութիւնսն ի Քրիստոս Յիսուս ի Տէր մեր, որում փառք յաւիտեանս. ամէն։
Բ. ՎԱՍՆ ՅԱՐՈՒԹԵԱՆ ՂԱԶԱՐՈՒ ՅԱՒՈՒՐ ՇԱԲԱԹՈՒ
    1 Վեց շաբաթս այս զվեց հազար դարն նշանակէ, քանզի այս շաբաթս զմեր բնութեանս ունի զյարութիւն եւ զդատաստան, վասն որոյ գնալն յԵրուսաղէմ եւ դղորդիլ քաղաքին զյարութիւն մեռելոցն յայտնէ, որպէս ի Պասեկին շաբաթու աւրն ճրագալուցին զՔրիստոսի Աստուծոյ մերոյ, զի ի գիշերի զյարութիւնն պատմէ, եւ չեւ եւս յարութիւն եղեալ, գուշակէ զյարութիւն։ 2 Նմանապէս եւ ի սմա զհամաւրէն մարդկան յարութիւն ցուցանէ, որ լինի ի կիւրակէի, որպէս նախ ասաց յաղագս իւրոյ յարութեանն եւ ապա յարեաւ, եւ նախ մարգարէքն գուշակեցին, եւ ապա Քրիստոս կատարեաց։ 3 Նոյնպէս եւ Տէրն նախ աւետարանեաց. Եկեսցէ ժամանակ վերջին աւրն, եւ լուիցեն ձայնի նորա, եւ եկեսցեն արտաքս։
    4 Եւ այժմ է, զի աւրինակ էր Ղազարու յարութիւնն մարդկային բնութեանս. քանզի կամեցաւ զնախաստեղծին բժշկել զբովանդակ մարմինն, ի փոքրագոյն անդամոցն առնու սկիզբն. զումեմն զգաւսացեալ ձեռն, զայլոյ զբորոտութիւն. զուրուք զտեսարանն, եւ զորդի այրւոյն ի Նային քաղաքի յարոյց եւ զդուստր հազարապետին սակաւ սակաւ, եւ ապա զՂազար ի Բեթանիա, առհաւատչեայ յարութիւն ամենայն մարմնոց։ 5 Ի շաբաթու յաւուր, յորում մատնեցաւ Յիսուս, մեռաւ Ղազար, եւ յաւուր, յորում Տէրն ննջեաց ի գերեզման, յարոյց զՂազար։ 6 Վասն այսորիկ Ադամ գոհացողական ձայնիւ նուագէ ծննդովք իւր. Տէ՛ր, հաներ ի դժոխոց զանձն իմ, փրկեցեր յայնցանէ, որ իջանեն ի գուբ. զբնաւից նորոգումն մարմնոց։ 7 Իսկ զկատարեալ փրկագործութիւնն եւ Քրիստոսի չարչարանսն եւ յարութեան պահին, իսկ Ղազարու յարութիւն զկնի քառասնիցն ցուցանէ, թէ պահք եւ աղաւթք. Քրիստոսի չարչարակից առնէ զմեզ, որպէս յարոյցն զՂազար։ 8 Պահաւք եւ աղաւթիւք զհոգիս մեր կանգնեսցուք ի պէսպէս ախտից գլորմանէ։ 9 Եւ քանզի ի տասն ժամուն մեղաք եւ ի նոյն ժամուն` յորում ելաք արտաքս ի դրախտէն, ի նոյն ժամու եւ Տէրն բոլորից էջ ի խաչէն ի գերեզման, ի նոյն ժամու յարոյց զՂազար ի գերեզմանէն։
    10 Էր ոմն հիւանդ Ղազարոս։ 11 Որ ըստ եբրայեցւոցն "աւգնականել" ասի։ 12 Եւ հիւանդութիւն ըստ իմանալի տեսութեան, զմեղացն ասէ զազգի մարդկան, եւ մեռանելն` զմեղացն մահն, որ է չար։
    13 Ի Բեթանիայ` ի տուն սգոյ ասի աշխարհիս, ըստ նմանութեան յանցաւորութեանն Ադամայ։ 14 Սգակցեն ամենայն արարածք, ողբան հեծեն եւ երկնեն մինչեւ ցայժմ, զանկեալն Ադամայ ի փառաց դրախտին վայելչութենէ, ի կենդանութենէն Աստուծոյ, եւ Քրիստոսիւ արձակեցաք ի կապանաց մեղացն ի նորոգումն կենացն ի Քրիստոս Յիսուս։
    15 Ի գեղջէ Մարիամու` լուսաւորիլ տէրունական լուսովն եւ եկաւորութեամբն։
    16 Այս այն Մարիամն էր, որ զամենայն գոյսն վաճառեալ գնեաց զեւղն, որով աւծ զոտս Տեառն, եւ լուաց ջրով, եւ հերով գլխոյն մաքրեաց` վասն եղբաւրն յարութեան ի տան իւրեանց. Եւ Ղազար մի էր ի բազմելոցն։ 17 Ոչ այն պոռնիկն, որ ի տուն Սիմոնի բորոտի էաւծ զՏէրն, զոր երեք աւետարանիչքն ասեն, այլ սա լի մաքրութեամբ եւ պարկեշտութեամբ եւ լաւագոյն առ աստուածայինսն։
    18 Եւ Մարթայ տէրունական, ասի, եկաւորութեամբն բերկրեալ։
    19 Որոց եղբայրն հիւանդ էր։ 20 Եղբայր զհարազատութիւն յայտնէ քերցն, վասն սոցա թուի ասացեալն. Վասն այնորիկ աւրիորդք սիրեցին զքեզ՝ առ ի յաւգնել եղբաւրն վտանգելոյ։ 21 Սովորութիւն է պատմագրաց, որպէս զիրսն բացայայտեն, այսպէս եւ զտեղին ցուցանել՝ առ ի հաւատարիմ լինել բանին։ 22 Է՞ր վասն կանանցն եւ ոչ զՂազարու գեղն կոչէ։ 23 Զի թէպէտեւ հասարակաց էր տեղին, մանաւանդ Ղազարու քան քերցն, այլ կենդանեացն ի դէպ էր զտեղին կոչել քան մեռելոյն։ 24 Իսկ աւծանել զոտս Տեառն վասն սիրոյն առաւելութեան ըստ երախտագործութեան եղբաւրն, իսկ հերովն ջնջելն, զի ոչ ունէր այլ պատուական քան զգլուխն, որով սպասէր կենսաբեր ոտիցն։
    25 Յիսուս յայն կոյս Յորդանանու եւ փարէր զտեղեաւն, զբոլոր անապատն որսայր ի կենդանութիւն։
    26 Առաքեցին առ նա քորք նորա։ 27 Որ նշանակէ զմարգարէիցն դասքն։
    28 Տէ՛ր, զոր սիրէիրն հիւանդացաւ։ 29 Թէպէտեւ դեռեւս ոչ ունէին կատարեալ հաւատս, սակայն սիրոյն յիշատակաւն խորհէին ձգել զնա ի գութ եղբաւրն։
    30 Իբրեւ լուաւ Յիսուս։ 31 Լուաւ զգուժ հիւանդին, թոյլ ետ մահուն իշխել նմա եւ մահացուցանել։
    32 Այն հիւանդութիւն ոչ է առ ի մահ, այլ վասն փառացն Աստուծոյ։ 33 Ցուցանէ թէ հիւանդութիւն ոչ ունի իշխանութիւն մահացուցանել զնա, բայց սուղ ինչ ժամանակ, զի քարոզեսցէ զփառսն Աստուծոյ։ 34 Ցուցանէ թէ ի հեռաստանէ կալաւ զերակս հիւանդին, եւ մանր զննեաց, զճշմարիտ պատմութիւնն արար, եւ որպէս Տէր ի քնոյ զարթուցանէ իշխանութեամբ զծառայ իւր։ 35 Ի քուն լինելն մարդիկ ոտնահար լինին սիրելեացն` ոչ կարացեալ աւգնել, ընդոստուցանելն` Աստուած փառաւորի ի հայրական փառս իւր, եւ Որդին ցնծացեալ բերկրի վասն փառացն Աստուծոյ։ 36 Թուի ինձ ի Հայր ձգէ զբանն, որպէս յաղաւթելն ի վերայ գերեզմանին վասն ժխտող հրէիցն, որ զնա հակառակ Աստուծոյ անուանէին։ 37 Եւ ապա առ Հայր աղաւթէ, որ աստուածական հրամանաւն կոչելոց էր զմեռեալն, զՀաւր եւ զիւր կամացն զփառակցութիւն յայտնելով։ 38 Դարձեալ զփառաբանութիւն որ ի ծերոցն եւ ի տղայոցն լինելոց էր, կանխաւ գուշակեաց։
    39 Առաքեցին առ նա քորքն։ 40 Բազում աղերսանաւք յղեցին, եւ մեծ թախանձանաւք աղաչեցին, ոչ երկբայութեամբ հաւատացին յարուցիչն մեռելոց ամենից, բայց մարդկաբար փութային` մինչ դեռ հիւանդն ոչ էր վճարեալ ի կենաց։ 41 Զինչ դիւրավնասելի քան զմարմին. յաճախագոյն սայթաքէ քան յառողջութեան կայ, զի ոգի, որ ելանէ այլ ոչ դառնայ. շարժողն հոգին գնայ եւ ամենայն մարմինն անկանի ընդ ապականութեամբ, եւ գոյութիւն մարմնոյն ի հողոյ բնութիւն դառնայ։ 42 Այնր աղագաւ քորքն Ղազարու ալեկոծութեամբ կէին ի միտս իւրեանց, եւ իբր յԱստուած հաւատացեալ, զոր որպէս բժիշկ ճարտար ի հիւանդն կոչէին։
    43 Զտեղի առ աւուրս երկու։ 44 Թոյլ ետ աւազակին մտանել ի տուն սիրելոյն, եւ ապականութիւն եւ խռովութիւն գործել։ 45 Գոռոզացաւ մահ եւ զկամս իւր կատարեաց։
    46 Լուաւ Յիսուս եւ ասէ։ 47 Յիսուս ոչ ինչ ետ պատասխանի եւ ոչ երթալ եւ բժշկել եւ ոչ չերթալ եւ անփոյթ առնել։ 48 Զանուն հիւանդին ասացին, եւ ըզփառաց անուն լուան եւ գնացին տրտմութեամբ։ 49 Կալ մնալ երկու աւուրս` զգալստեան ժամանակս առ նախահարս բացայայտէ. կամ վասն յանդիմանութեան մոլեգնոտ հրէիցն, զի հրապարակատէս եւ լուր աշխարհի լիցի մահն, զի աստուածագործ հրաշքն պայծառագոյն երեւեսցին։
    50 Սիրէր Յիսուս զՄարիամ եւ զՄարթայ եւ զՂազար եղբայր նոցա։ 51 Ըստ այնմ որ առակողն ասէ ի դէմս Քրիստոսի. Ես որ զիսն սիրեն, սիրեմ եւ բաշխեմ պարգեւս բարեկամաց իմոց։ 52 Զի մինչ Տէր յԵգիպտոս իջանէր, սոքա յառաջ ժամանակաւ գնացեալ էին յԱդրիանուպաւլիս քաղաք, եւ բազում սիրով բնաւորեալ, Բարձողն մեղաց բոլորից զսկզբնակիցն Հաւր զՄիածինն բարձին ուսովք եւ կրեցին բազկաւ զկրողն ամենայնի, եւ ի դառնալ յԵգիպտոսէ Տեառն, եւ սոքա ընդ կուսին Մարիամու եւ Յովսեփու եկին ի Բեթանիա։
    53 Եւ Յիսուս ասէ ցաշակերտսն. եկա՛յք երթիցուք ի Հրէաստան։ 54 Եկն եւ անդ երկեղ մահուն եւ չարաչար տագնապեցոյց զնոսա քան զքորսն Ղազարու։
    55 Զի՞ այդչափ զարհուրեալ էք եւ դողայք. ապաքէն ելանելոց էք ի մարմնոյդ, որ լուայք ի Տեառնէ. Մի՛ երկնչիք յայնցանէ, որ սպանանեն զմարմինն, եւ զհոգին ոչ կարէ սպանանել։ 56 Դա զհոգի եւ զմարմին ապրեցուցանէ ի մահուանէ, զի ոչ էր իսկ սովորութիւն ծանուցանել նոցա զտեղին, ուր երթալոց էր։
    57 Տէ՛ր, ասեն, հրեայքն խնդրեն սպանանել զքեզ, եւ դու ա՞նդր երթաս։ 58 Զաշակերտսն այսր անդր տարաբերէր, ոչ կամեցաւ զխորհուրդն յայտնել նոցա, զի տեսին զնշան յարութեան, եւ ոչ հաւատացին։
    59 Զերկոտասանամեայ աղջիկն զՅայրոսին դուստրն յարոյց եւ զորդի այրւոյն ի Նային քաղաքին։ 60 Որ զի մեռեալ կարէ յարուցանել, նա զամենայն ննջեցեալսն. թէ զայլոց մահ հալածական արար, առաւել եւս՝ զձերդ։ 61 Ի լերինն Թափովր ի Հաւրէ լուայք. Դա է իմ սիրելի Որդի, դմա՛ լուարուք, բայց դուք փոխանակ նմա լսելոյ, հրաման տայք նմա, մի՛ երթալ ի Հրէաստան. զՂազարայ խորհուրդ եթէ յայտնեալ էի ոչ հաւատայիք վասն ձեր տկար մտաց։
    62 Իսկ Յիսուս ասէ, երկոտասան ժամ է աւուրս։ 63 Զբոլոր աւրն յայտնէ. զի աւր Տեառն որով խաւար կռապաշտութեան լուծանի, որ նովաւ գնան, աւրն լոյս ասի ըստ Եբրայեցի բանիբանիցն. եւ լոյս, Քրիստոս, որ լուսաւորէ։
    64 Որ գնայ ի տունջեան ոչ գայթակղի. որչափ առաւել ձեզ ընդ իս գոլով, որ լոյս եմ աշխարհի։ 65 Մի՛ զմարմնոյ աչաց տեսիլդ, ասէ, իմասցիս եւ որ է երկեղ մարդկան եւ ամենայն կենդանեաց, տկարքն դողան ի հզաւրագունիցն. այլ ես զի հաւատոյ տեսութենէն ասեմ, որ զառյապայն առժամայն տեսանէ. որ զայն տեսութիւն ոչ ունի ի հոգւոջն, թէ եւ ի միջաւրեայ գնայ` գայթակղի, զի զխաւար հանապազ ընդ իւր ունի։ 66 Սակաւիկ մի կրթելով զմիտս նոցա ընդ բանս արկ զաշակերտսն, մինչեւ մեռեալն ի գերեզման էջ։
    67 Ապա ասէ. Ղազար բարեկամ մեր ննջեաց, երթամ զարթուցանել զնա։ 68 Իբրեւ տղայոց կաթն ջամբես, մայրաբար ծնանիս, եւ դայեկաբար սնուցանես, եւ զտգիտութիւն նոցա իմաստութեամբ ծածկես. ե՞րբ էիր դու սենեկապետ Ղազարու, որ երթաս զարթուցանես զնա, երկու աւուր ճանապարհաւ հեռի. մի՞թէ յանապակ ըմպելեաց թմրեալ իցէ. կամ ո՞ ոք չորս տիւ եւ չորս գիշեր ի քուն լինի. քոյրքն նորա ընդէ՞ր ոչ զարթուցանեն։ 69 Գառինք անմեղք էին աշակերտքն, զոր ինչ տեսանէին` զնոյնպէս գիտէին, եւ զոր ինչ լսէին` նմին եւ հաւատային. յաստուածային խորհուրդն հասու լինել ոչ կարէին։ 70 Աստ յայտնէ զգնալն ի Բեթանիա եւ ոչ յԵրուսաղէմ, զի զերկեւղն ի մտաց նոցա փարատեսցէ, այլ զարթուցանելովն զխնամսն, որ առ Ղազար, յայտնէ։
    71 Տէր, եթէ ննջեաց, ապա ապրի։ 72 Բազում հիւանդք ննջեն, եւ ոչ ապրին, եւ իցեն, որ ոչ ննջեն, եւ ապրին։ 73 Ո՞ փաղաքշանք տգիտացն, զծածկատեսն կամէին սփոփել. գիտէին աշակերտքն, թէ սիրէ Տէր մեր զՂազար անմեղ, եւ ոչ կամէին թէ վիշտ հասցէ ընտանեաց նորա։ 74 Աշակերտքն զննջելն ապրելոյ եւ առողջութեան վարկանէին. Տէրն մերկացաւ զծածուկ խորհուրդն եւ յայտնապէս ասէ. Ղազար բարեկամ մեր մեռաւ։ 75 Զի մի՛ յանկարծակի ընդոստիցեն ճչելով կամ կոծելով։ 76 Իսկ Յիսուս ասէր՝ մեռաւ, որով ըմբռնեալն էր ազգ մարդկան, այսինքն՝ աւրինաւքն. զի Քրիստոսիւ փոխելոց էին յանմահութիւն, յարութեամբն Ղազարու, որ էր գաղափար հանդերձելոցն։
    77 Ես ուրախ եմ վասն ձեր, զի դուք հաւատացէք, զի ես չէի անդ։ 78 Պատիպատ խաւսք, որ ոչ կարացին ի վերայ հասանել իրին. մահու անուն եւ ուրախութեան ի լսելիս նոցա հռչակեցաւ, եւ զարմացմամբն ոչ կարէին հասու լինել վասն երկշաւիղ բանիցն. բայց երկչոտն Թոմայ տեղեակ առնէ զմեզ վասն տխմարութեան նոցա։ 79 Ոչ ի պարծանս ինչ յարուցանեմ զնա, այլ վասն ձեր հաւատոցդ հաստատութեան. ուրախ եմ, զի առնուցուք զչափ իմոյ զաւրութեանս։
    80 Ասէ Թովմաս, եկա՛յք, զի եւ մեք մեռցուք ընդ նմա։ 81 Սա երթայ զմեռեալն յարուցանել, եւ մեք կենդանիքս պատրաստիմք ի մահ, քանզի տարակուսեալ էին յայս տեղւոջս։ 82 Երկրագործ մշակաց դիւրագոյն է զկորդացեալ երկիր վարել, քան գիտնոց զտգէտսն ածել ի հաւանութիւն. երկրագործ սակաւ աշխատի ընդ ամեհի երկիրն, եւ բազում պտղոց ակն ունի, իսկ մարդ կոյր՝ տգիտութեամբ, Աստուծոյ միայն է կարողութիւն ի գիտութիւն ածել։ 83 Որչափ թերահաւատութիւնն զաւրանայր, յամենայն կողմանց ուրախութիւն լինէր. զբոլորիցն անհաւատութիւն հայրենի զաւրութեամբ հզաւր գործեաց։
    84 Եկն Յիսուս եւ եգիտ զՂազար չորեքաւրեայ ի գերեզմանին։ 85 Զի մերձ էր գիւղն յԵրուսաղէմ, եւ սուգն մերձ էր յուրախութիւն եւ ի խաղաղութիւն։
    86 Ասպարիսաւ հնգետասան. ասպարէսն երկու մղոն է ճանապարհի, մինչ յԵրուսաղէմ։ 87 Ի ծննդենէն կրկին թուաւք մինչեւ ի խաչելութիւնն` երեք հնգեաշարժ զգայութեամբ, տեսանելեաւք, լսելեաւք, հոտոտելեաւք, ճաշակելեաւք եւ շաւշափելեաւք։ 88 Զորս միացոյց ընդ իւր էութիւն, որ համբարձաւ յերկինս, ընդ նմին յարոյց եւ ըստ նմին նստոյց ընդ Հաւր։
    89 Բազումք ի հրէիցն եկեալ էին առ Մարթայ եւ առ Մարիամ։ 90 Գալն աստուածային տեսչութեամբն իմանի գոլ, զի տեսողք լիցին աստուածագործ նշանացն. զի ոմանք աւգտեցան հաստատելով ի Քրիստոս հաւատով խարսխեալ։
    91 Զի մխիթարեսցեն զնոսա։ 92 Ագարակն քաղաքացեալ էր, եւ քաղաքն ագարակացեալ, բոլոր ամբոխ քաղաքին եկեալ էին ի վիշտն. զի է բնութեան սովորութիւն զբաւթ սիրեմք լսել զայլոց, եւ մտանել ի տուն սգոյ քան ուրախութեան. ոմն ի լկտութիւն եւ ոմն յոտնհարութիւն, եւ յոլովք ի շատխաւսութիւն. սակաւք լինին կցորդք տրտմութեան, զի ի մէջ Երուսաղեմի գործելոց էին զսքանչելիսն։
    93 Մարթայ իբրեւ լուաւ, թէ Յիսուս գայ, ընդ առաջ գնաց նմա։ 94 Մարթայ յառաջանալ ըստ աւրինացն եւ մարգարէիցն, որ գուշակեալ ցուցանելոց էր զՔրիստոս Փրկիչ աշխարհի։ 95 Մարիամ անդրէն նստէր ի տանն. մինն եղեւ իբրեւ զբան բերանոյ, եւ միւսն իբրեւ զսիրտ շտեմարան խորհրդոյ. սիրտն ի տեղւոջն հաստատուն եկաց, եւ բանն յառաջ ընթացաւ պատմել ըզպաղատանս սգաւոր սրտին ի լսելիս այնորիկ, որ կարող էր բառնալ զսուգ ի տանէ սիրելեացն իւրոց։ 96 Մարթայ, որ է բան, գիտաց թէ ամենայն մխիթարիչքն, որ ժողովեալ էին` նոցա անձինքն լի են տրտմութեամբ. տրտում զտրտում ոչ կարէ զուարթացուցանել, եւ սգաւոր զսգաւոր ոչ մխիթարէ։ 97 Մինն ասէր, մի տապիր եղբայր իմ վաղ մեռաւ տղայ, եւ այլքն ըստ իւրաքանչիւր կարեւորացն ասեն զմահն տարաժամ եւ զսիրտն բեկանեն, եւ զաղիսն գալարեն, վայ ի վերայ վայի։ 98 Զայս ամենայն եթող Մարթայ եւ ասէ ցՅիսուս. Տէր, աստ լիեալ էիր դու, եղբայրն իմ ոչ էր մեռեալ։ 99 Մարգարէացաւ Մարթայ, որ ընդունի զմարգարէ յանուն մարգարէի՝ զվարձս մարգարէի առցէ, իսկ որ զԱստուած ընդունի՝ զփառս աստուածային ժառանգէ։ 100 Երկնաւոր իմաստութեամբն ասաց զայս, եւ յաստուածային փառսն վերացաւ. զի ուր կենդանութիւն է` անդ մահ ոչ մտանէ։ 101 Տէրն բազում անգամ մտեալ էր ի տունն Մարթայի եւ Մարիամու, եւ զմահն ի գեւղջէն հալածական առնէր թող թէ ի տանէն։ 102 Իմաստութիւն հոգեւոր, եւ սէր աստուածային, եւ հաւատք ճշմարիտ, եւ ստոյգ մարգարէութիւն. չորք եղբարք են հարազատք. քանզի մի է շարժողն սոցա Աստուած։ 103 Որպէս արուեստաւորն մի բերան փչէ յերգիոնն, եւ բազում փողքն, ոմն՝ ոոսկ, ոմն՝ թաւ, ոմն՝ թանձրագոյն մի ձայն ասի. այսպէս եւ Մարթայ եւ Մարիամ եւ Ղազար եւ թէ այլ ոք էր ի տան նոցա, մի հաւատք էին ամենեցուն, մի սէր սիրեցին զՔրիստոս, մի հոգեւոր իմաստութիւն էր ամենեցուն։
    104 Արդ գիտեմ զոր ինչ խնդրես տայ քեզ Աստուած։ 105 Մարգարէացաւ կինն, ոչ զմիոյ մեռելոյ յարութիւնն, այլ զդարուցն կարող ես յարուցանել կամակցութեամբ Հաւր եւ Հոգւոյն։ 106 Տէրն ասէր. Ամենայն ինչ տուաւ ինձ ի Հաւրէ։ 107 Այս զմիտս լսողացն հաստատէր։ 108 Եւ ոչ ոք գիտէ զՀայր, բայց Որդի, եւ ոչ ոք զՈրդի ճանաչէ, բայց Հայր։ 109 Այս բան զմիակամութիւն եւ զմի բնութիւն ցուցանեն, եւ ոչ երիցութիւն եւ կրսերութիւն. վասն այսորիկ Քրիստոս հաճեցաւ ընդ հաւատս Մարթայի։
    110 Ասէ ցնա Յիսուս, յարիցէ եղբայրն քո։ 111 Տէրն յայտնեաց նմա զառաջին յարութիւն եղբաւրն իւր եւ զյետինն։ 112 Ոչ պէտք են աղաչանաց, եւ ոչ կարծիք հայցուածոց որպէս ոմանց թուի։
    113 Գիտեմ զի յարիցէ յարութեանն յաւուրն յետնումն։ 114 Դրունք երկնից բացան կնոջն. զինքնածագ լոյսն ետես կինն աչաւք, յանմատոյց տեղին եհաս, որդւոյն Զեբեդեայ հաւասարեաց, ոչ զմարմնոյ լանջաւքն Քրիստոսի անկաւ, այլ իմաստութեամբն զաւրացաւ յԱստուծոյ, զԲանն կենաց շաւշափեաց, ի կեանս Աստուծոյ փոխեցաւ, մտաց աչքն բացան, լուսաւորեցաւ ներքին մարդն, եկն արտասուաւք, լցաւ ծաղու։ 115 Վշտացեալն բերկրեցաւ, զուարթացաւ գոյն երեսացն, աւետիս լուաւ յարութեան, մինչ չեւ յարուցեալ ետես զեղբայրն, զի զկենդանացուցիչն ետես ամենայն մեռելոց։
    116 Ես իսկ եմ յարութիւն եւ կեանք։ 117 Եգիտ յարոյց զմեռեալս, եւ դարձեալ մեռան. Եղիսէ երկուս։ 118 Ես յարուցանեմ եւ կեցուցանեմ յանմահութիւն։ 119 Որ հաւատայ յիս, թէպէտ եւ մեռանի, կենդանի է, եւ որ հաւատայ յիս` մի ճաշակեսցէ զմահ յաւիտեան, որպէս ի մաւտոյ տեսանելոց ես։ 120 Այսպէս եւ յիս հաւատացեալքն փրկին ի յաւիտենից մահուանէն. զի յոյժ բարձրագոյն ճառեաց Փրկիչն, վասն այսորիկ զվարձ վարդապետութեանն խնդրեաց ի նմանէ. Հաւատա՞ս այսմիկ զոր լուար. թէպէտ երկշաւիղ էր բանն, սակայն յուսայր նա, ասէ. Այո, Տէ՛ր, ես հաւատացի թէ դու ես Քրիստոս Որդի Աստուծոյ, որ յաշխարհ գալոց էիր։ 121 Զմարգարէիցն բանն երկրորդեաց, որպէս շամարտացի կինն ասաց. Յորժամ Մեսիայ գայ, նա պատմեսցէ մեզ զամենայն։ 122 Ասաց զկուսական ծնունդն, եւ ակնարկեաց զերկրորդ գալուստն, զամենայն ինչ տեղեկացաւ եւ զմեծամեծսն Աստուծոյ լուաւ։ 123 Եկն իբր մարդ տրտում, եւ գնաց իբր հրեշտակ Աստուծոյ ուրախացեալ, կոչեաց զքոյր իւր լռելեայն, աշակերտեաց ի նոյն վարդապետութիւն հեշտակամ, դիւրահաւան ակնարկելովն վասն հրէիցն, զի եւ քոյրն զնոյն մաղթանսն արկցէ առաջի` ի գութ ածելով զՔրիստոս վասն եղբաւրն կենդանութեան. եւ Մարիամ զնոյն բանս քեռն երկրորդէր, ասէ. Վարդապետ եկեալ է եւ կոչէ զքեզ։ 124 Արդարեւ ճշմարիտ վարդապետ, առանց ալփափատաց ուսուցանէ, զամենայն պէտս դպրութեան կատարէ. ասաց վարդապետ, եւ ինքն եմուտ ի կարգ աշակերտացն։
    125 Իբրեւ լուաւ յարեաւ վաղվաղակի եւ եկն առ Յիսուս. ի նոյն տեղի եւ ի նոյն ուրախութիւն, առ նոյն ուսուցիչն. զոմն՝ ի ծածուկ եւ զոմն յայտնի ձգեաց զերկոսեանն ի սգաւոր աշխարհէս յանտրտում ուրախութիւն կենացն։ 126 Յիսուս չեւ էր եկեալ ի գեղն. այլ կայր ի տեղւոջն, ուր ընդ առաջ եղեւ նմա Մարթա։ 127 Է՞ր վասն արգելոյր զինքն եւ ոչ փութապէս գայր ի գերեզմանն, այլ զի ի հասանել համբաւ գալստեան նորա, զի ատեան գործեսցէ ժողովրդեանն, եւ ամենայն ոք ճեպեսցի առ ի տեսանել զսքանչումն աստուածագործ նշանացն. զի ի լռել մարդոյն ի պատուիրանապահութենէն Աստուծոյ, լռէր եւ աստուածագործ հրաշքն յերկրէ։ 128 Եւ մերկացաւ մարդն յաստուածատուր փառացն վասն յանցանացն. աստ յաղագս Ղազարու զհրամանն Աստուծոյ պահելոյ, կենագործէր ի գերեզմանէն։ 129 Իսկ հրեայքն, որ եկեալ էին մխիթարել զնոսա, ինքեանք թափուր յերկնային յուրախութենէն մնացին, սգով թաղծեալ նստէին ի տան, յառաջին յարտասուսն շաղախեալ, եւ նովին տրտմութեամբն. Իբրեւ տեսին զՄարիամ, զի յարեաւ, գնացին եւ նոքա զհետ։ 130 Ոչ առ ի յարութեանն տեսութիւն, այլ՝ ի գերեզման մեռելոյն։ 131 Զի որում տուեալ է յաւելցի, եւ որում ոչ է տուեալ, եւ զոր ունի, հանցեն ի նմանէ ։ 132 Ոչ առ ագահութիւն տուողին, այլ վասն անարժանութեան ընդունողին, որպէս առաքելաւքն եւ Յուդաիւ տեսանի։
    133 Համարէին թէ ի գերեզմանն երթայ, զի լացցեն անդ։ 134 Զի հանապազ գերեզմանասէրք էին, ոչ միայն զմարդիկ մեռեալ, այլ եւ զսուտ Աստուածս ասէին մեռեալ. Եւ նստեալ լային զԹամուզ, մարգարէն ասէ։
    135 Եւ Մարիամ եկն առ Յիսուս։ 136 Մարիամ ի նոցանէ մերժեցաւ, եւ եկն առ այն, որ յառաջն ճանաչէր, թէ որ զբազում մեղս իմ եթող ձրի, կարող է զծանր տրտմութիւնս փարատել։ 137 Անկաւ առաջի ոտիցն Յիսուսի եւ ասէ. Տէ՛ր, աստ լիեալ էիր, եղբայրն իմ ոչ էր մեռեալ։ 138 Միոյ դպրոցի մանկունք, մի լեզու խաւսէին, միաբան ըստ վարդապետին կամացն յորդորէին յուսումն աստուածային։ 139 Նոյնպէս եւ երկու քորքն ի մի որս կենդանիքն ըմբռնեցան, զմի սէր սիրեցին զՏէրն, ի մի աղբիւրէ արբին զջուրն կենդանի, տեսին մարդացեալ զԱստուած, հաւատացին ի Տէր բոլորից։ 140 Թուի թէ խորհեալ էին ածել զՅիսուսն եղբաւրն ի կենդանութիւն գործել, յերկուցն միաբարբառ լինի վասն մերձաւոր մեռելոյն ասելով՝ Տէր, թէ չէիր անտես արարեալ զազգ մարդկան, ոչ մեռանէին զմեղացն մահ։ 141 Զի մեք մեղաք եւ դու բարկացար, ասէ ոմն ի մարգարէիցն՝ առ ի պարկեշտութիւն վարուց եւ ի սքանչելի խրատուցն։
    142 Յիսուս ետես զնա զի լայր, եւ որ ընդ նմայն էին լային։ 143 Յաշխատել մարմնոցն բխեն քրտունքն, եւ ի զայրագին սրտէ հեղուն արտասուս ի վերայ մեռելոյն, եւ ի կենդանի սիրելոյ յորժամ ի հեռաստանէ եկեսցէ։ 144 Ետես Մարիամ զՅիսուս, եւ երկունք գթոյն ստիպեցին զնա յիշատակաւ մեռելոյն, այլ ոչ ճչեաց ըստ աշխարհիս կարգաց, այլ ցնծութեամբ եհեղ զարտաւսր առաջի ողորմածին. այնչափ աղիողորմ տեսլեամբ, մինչեւ զհրեայսն բարձրակական լացոյց։ 145 Խռովեցաւ ի հոգի, իբր թէ ամենայն զաւրութեամբ տրտմեցաւ. ոչ կարաց պարզաբար ասել ուր եդիք, այլ մռնչելով ասէ, կիսաբան տրտմակից ի վերայ սիրելւոյն։ 146 Յորդահոս անձրեւաց առատաբեր լինին անդք, եւ բուսուցանեն դալարիս արաւտականաց, նոյնպէս եւ յորդ արտասուք մարդկան ի գութ ածեն զԱստուած։ 147 Եղեւ կցորդ սգոյ նոցա, զի լիցին մարդիկ մխիթարեալք յԱստուծոյ։ 148 Կամ մռնչեաց ի վերայ Սատանայի որպէս առիւծ ի վերայ որսոյ, զի ոչ ստուգապէս կարէին շարժել զնա տրտմականքն, որպէս զմեզ յաղթահարեն մարմնոյ շարժմունք, զի աստուածային բնութիւն անախտ եւ անտրտում է, այլ խռովելն նշանակէ, թէ հրաման ետ տրտմութեանն գալ եւ բխել զարտաւսրն կամաւորաբար։ 149 Ցուցանէ թէ յորժամ կամէր զիջանէր յայնոսիկ ի բնական կիրսն, յայտնելով զճշմարիտ մարդեղութիւնն, զի թէպէտեւ Աստուած միացաւ ի մարմնի, այլ ոչ ետ շարժել մարմնոյն ի բնական կիրսն, այլ յորժամ թոյլ տայր իջանէր ի կերակուր եւ յըմպելիս եւ ի քուն, եւ յորժամ կամէր անցանէր, որ բնութեանս գեր ի վերոյ, պահէր զինքն աստուածային միութեամբն։
    150 Ասէ ո՛ւր եդիք զնա, ասեն՝ ե՛կ եւ տես։ 151 Ոչ անգիտութեամբ, որպէս Հայր նորա հարցանէր. Ո՞ւր ես Ադամ, եւ ցԿային՝ Ո՞ւր է Աբէլ եղբայր քո, եւ ցՄովսէս՝ Զինչ է այդ, որ ի ձեռին քո է։ 152 Խնդրէ Արարիչն զիւր պատկերն, որ ըստ պատկերի իւրոյ արար զնա, եւ չարն նախանձեցաւ ընդ բարւոյն Ադամայ, եւ ընկէց զնա յերանելի կենացն. Տէրն եկեալ որսայր զմարդկան փրկութիւն։ 153 Ի բեթանիայէ մինչեւ ի Բաթաբրէ եաւթանասուն եւ երկու մղոնք են, յայնչափ հեռաստանէն գիտացեր զմահն Ղազարու, եւ մաւտ ի կարմջիդ անգիտանա՞ս։ 154 Դի եդիք դուք, եւ ես կենդանի առնում զնա, դագաղաւք տարայք, եւ ես ձայնիւ յարուցանեմ։ 155 Ապա զիա՛րդ հարցանես, Տէր. ասէ, աստուածային հրաշս գործելոց եմ աստ ի տեղւոջս, գուցէ զրկեսցին մարդիկ։ 156 Երկու կողմանց զգուշանայ՝ հոգւոց եւ մարմնոց, վասն զի Աստուած էր մարդացեալ, այլ զի ինքեանք ցուցցեն եւ վկայ լիցին մեռելոյն եւ տեղւոյն։ 157 Արտասուեաց Յիսուս։ 158 Մարմնոյն ոչ միայն աչքն արտասուեն, այլ բոլոր մարմինն քրտնի, որով Տէր մեր բազում անգամ վարեցաւ յաշխարհի, մինչեւ ի նուազագոյն պէտս, զի զազգակցութիւնն իւր ի մեր վշտակցութիւնս ցուցցէ։ 159 Դարձեալ զի սահման եւ կէտ զայն վարդապետէ, այնքան արտասուել հաւատացելոց, որք զյարութեան յոյս յինքեանս ունիցի։ 160 Դարձեալ զի տեսանելով զմեռեալն, պարտ է արտասուել ի վերայ մարդոյն, որ ի սկզբանէ ժառանգեցոյց ազգի մարդկան։ 161 Կամ ի վերայ հրէիցն արտասուեաց, որ յետս կալոց էր յաստուածագործ նշանացն թերահաւատեալք, եւ գեհենոյն ժառանգ լինելոց էին. Հրեայքն, ասեն, տեսէք որչափ սիրէր զնա, զի ինքեամբ արտասուեաց. կէսքն ասեն, ո՞չ կարէ սա, որ եբաց զաչս կուրին, առնել զի եւ սա մի՛ մեռցի։ 162 Դուք սովոր էք հայհոյել, որ զծովն բարժանեաց եւ զբազում նշանս արար, հայհոյեցէք եւ ոչ գոհացայք զԱստուծոյ, եւ անասնոց փոխանակեցէք. եւ ի Մովսէս երդմամբ ուրացայք։ 163 Որ ընդ ծովն ճանապարհ արար, զբոլոր ժողովուրդն ի բերանոյ սրոյն Փարաւոնի ապրեցոյց, չկալայք շնորհ, զի վասն կուրին բժշկութեան շնորհակա՞լ լինիցիք։ 164 Հոգի կուրին կենդանի էր եւ շարժէր զմարմինն, եւ աչք կուրին մեռեալ էր. շունչն ի մեռեալ մարմինն ոչ բնակէր, եւ ոչ լոյս արեգական՝ ի մեռեալ աչս. թէ զմեռեալ աչս կենդանացոյց, եւ զլոյսն հրաժարեալ անդրէն դարձոյց, ապա եւ զբոլոր մարմինն կենդանի առնէ։ 165 Բայց դուք ի կամս ձեր յաճախեցէք ի հայհոյութիւն. թերեւս ի նմին տեղւոջ ամաչէք, յորժամ բազումք ի ձէնջ փառաւոր առնէին զիմ Աստուածութիւնս ի վերայ մեծամեծ սքանչելեացն, զոր տեսանելոց են։
    166 Յիսուս դարձեալ զայրացաւ ի միտս իւր։ 167 Անդ ասէ, թէ խռովեցոյց զանձն իւր կոչելով յինքն զարտաւսրն, եւ աստ սաստէ բնութեանն դադարել ի շարժմանէ տրտմութեանն, զոր կոչեալ խռովեցոյց։
    168 Յիսուս գնաց ի գերեզմանն Ղազարու, եւ էր այր մի եւ վէմ մեծ եդեալ ի վերայ այրին։ 169 Սովորութիւն էր առաջնոցն ամրացուցանել զգերեզմանս, վասն զի հեռի էր ի նոցանէ յոյս յարութեանն։ 170 Զայս` կեանք համարէին, եւ զայն` դառնութիւն մահու, յիշատակ մեռելոյն զշիրիմ համարէին, եւ զանուն մեռելոյն ի վերայ գերեզմանին փորագրէին, եւ Մովսէս ակամայ թոյլ տայր սովորութեանն։ 171 Եղբայր անորդի մեռեալ, առնոյր զկինն եղբայրն, եւ յարուցանէր զաւակ յանուն մեռելոյն վասն ժառանգութեան երկրին վիճակելոյ։ 172 Կամ վէմն կափարիչն նշանակէ զսատանայ, որ ի վերայ դժոխոցն զհոգիսն փակեալ ընդ իւրով իշխանութեամբն պահէր։
    173 Յիսուս ասէ. Ի բաց առէք զվէմդ ի բերանոյ այրոյդ։ 174 Յորմէ երկիր դողայ, եւ լերինք հալին, վասն փոքր մի վիմիդ աւգնակա՞ն խնդրես ի մարդկանէ։ 175 Վկայ կոչեմ յարութեան, դո՛ւք առէք զքարդ ի վեր, եւ հայեցարո՛ւք ի գերեզմանդ. աչք ձեր վկա՛յ լիցին, եւ թիկունք՝ ծանրութեան վիմիդ, եւ հոտ նեխոյդ՝ ռնգացդ, որ ի մաւտ կայք ամենեքին։ 176 Գիտէր զնոցա չար սովորութիւնն. յամենայն կողմանց զգուշանայր արգելուլ զհայհոյութիւնն։ 177 Զի՞նչ պէտք էին բառնալ զվէմն, որոյ հրամանաւ դժոխք փոխելոց էին զմեռեալս։ 178 Այլ վասն ժխտող հրէիցն, թէ զսքանչելիսն ուրանան, ձեռք նոցա դատախազք գտանին՝ յանդիմանելով զնոցա թերահաւատութիւնն։ 179 Կամ վէմ` զբուռն ծանրալուծն սատանայ պահակն մեղաց, որ արգելեալ պահէր ընդ մահու իշխանութեամբ զմեղաւորսն։ 180 Տէր բառնայ զվէմն, զբռնակալութիւն դիւացն, զի դիւրաւ յարիցեն ի մեղացն մարդիկ զկնի Քրիստոսի գալստեանն։
    181 Ասէ Մարթայ քոյր մեռելոյն, Տէր, արդ հոտեալ է։ 182 Նախաստեղծին բերէ աւրինակ, եւ մեռելութիւն եւ նեխութիւն ըստ մարգարէին։ 183 Նեխեցան եւ փտեցան վէրք իմ։ 184 Եւ այլ մարգարէքն ամբաստանեն վասն ազգի մարդկան, զմեղացն ժահահոտութիւն բացայայտեն Արարչին, իւրաքանչիւր ըստ իւրում բանին, զի ամենայն աշխարհ առ հասարակ նեխեալ էր։ 185 Հոտ նեխոյ մարդոյ գայ ի մեռելոյ, իսկ Աստուծոյ` ի մեղաւորէն, իսկ Աստուած յիւր անուշահոտութենէն համեմեաց զամենեսեան։ 186 Մշակին ոչ գոյ հոտ նեխոյ ի սերմանեացն, զի լի են միտք իւր խնդութեամբ, զի պարարեալ են խելք ի հոտոյ անդաստանաց իւր, եւ յԻսահակ ասէր. Հոտ որդւոյ իմ, որպէս անդաստանի լիոյ։
    187 Քանզի չորեքաւրեայ է։ 188 Զչորեքնիւթեան բնութիւնս մարդկան, թուի թէ զչորեքեզերեան աշխարհս նշանակէ, զի ամենեքեան մեղան եւ նուազեալ են ի փառացն Աստուծոյ։ 189 Բազմաւրեայք ընդ չորեքաւրէին յարոյց Քրիստոս ի մեղացն ապականութենէ։
    190 Ասէ ցնա Յիսուս՝ հաւատա՛ եւ տեսցես զփառս Աստուծոյ։ 191 Ո՛վ Մարթայ. այտի բուսանելոց են անապական կեանք մարդկան, միայն հաւատա՛ յԱստուած, եւ հարկանի քեզ հոտ անուշ կենդանի, եւ զփառսն Աստուծոյ տեսանես, եւ պապանձին բերանք հայհոյիչ մարդկան, յորժամ զչորեքաւրեայդ մեռեալ կենդանի տեսանիցեն ի հրապարակիդ. աղ է դա անուշացուցիչ է ամենայն հարեալ մարմնոյ, եւ լոյս է դա թափանցիկ կուրացեալ աչաց, եւ ձայն է խլացեալ ականչաց, զոր գործով առ եղբայր քո տեսանես, եւ մտաւք զփառսն Աստուծոյ իմանաս։
    192 Իբրեւ ի վեր առին զվէմն։ 193 Մինչ չեւ զվէմն ի վեր առեալ էր, Ղազար յարուցեալ էր ի գերեզմանէն. ոչ է արժան գերեզման ասել, այլ յարութիւն անուանել։
    194 Ամբարձ զաչս իւր յերկինս։ 195 Մինչ չեւ զաչս Յիսուսն յերկինս համբարձեալ էր, զՀայր տեսանէր։
    196 Հայր գոհանամ զքէն, զի լուար ինձ, գոհանամ զքէն, Հայր զի ծածկեցեր զայս յիմաստնոց եւ ի գիտնոց, եւ յայտնեցեր տղայոց անմեղաց։ 197 Մինչ չեւ ձայնիւ կարդացեալ էր, Հայր լսէր նմա յամենայն ժամ։
    198 Ամաչեսցէ Թէոդորիտոս է նմանք նորա հերձուածոցն, որ ասէր, թէ ոմն կարդայ եւ ոմն լսէ. բան լի յիմարութեամբ. ո՛վ անիրաւ։ 199 Ի տան քահանայապետին յարոյց զդուստրն նորա ի մեռելոց, ոչ աղաչեաց եւ ոչ յերկինս հայեցաւ, եւ ոչ առ Հայր կարդաց. հայեցաւ ի մեռեալն եւ ասէ. Տալիթա կումի, աղջիկ դու քեզ ասեմ արի՛ կաց. եւ կանգնեցաւ ողջ, նոյնպէս եւ ի Նային քաղաքի բազում ամբոխ էր, եւ ոչ ոք թախանձեաց զնա, եւ ոչ առ Հայր կարդաց, ձեռն միայն ձգեաց ի դագաղսն, եւ մեռեալն կանգնեցաւ, նոյնպէս եւ յայլ նշանսն։ 200 Ուր անձամբ առնէր՝ զաստուածային զաւրութիւնն ցուցանէր, ուր առ Հայր աղաչէր՝ զսիրելութիւն ցուցանէր, քանզի երանելի բնութեան Սրբոյ Երրորդութեանն բնութիւնն, անսահմանելի միապէս յերիս անձինսն, ի Հայր եւ յՈրդի եւ ի Հոգին Սուրբ։ 201 Իսկ յատկութիւնն յիւրաքանչիւր յերեսս բաժանին եւ ի դէմս, քանզի բնութիւն երիցն այս է։ 202 Տէր Աստուած ամենակալ ամենախնամ, արարիչ անիմանալի, անպարագրելի, անորակ, անքանակ, անուր, աներբ, ոչ սկսեալ եւ ոչ դադարեալ։ 203 Իսկ առանձնաւորութիւն Հաւր` ծնող, եւ պատճառք, անսկիզբն եւ սկիզբն, եւ ոչ սկսեալ յումեքէ, առաքող, ոչ ծնեալ յումեքէ եւ ոչ արարեալ կամ յինքենէ կամ յայլմէ ումեքէ։ 204 Իսկ Որդւոյ առանձնաւորութիւնն՝ Որդի, Բան, ծնունդ, լոյս, կերպարան, իմաստութիւն, ճառագայթ, պատկեր, կնիք, նկարագիր։ 205 Իսկ Հոգւոյն Սրբոյ առանձնաւորութիւնն՝ բղխումն ճշմարիտ, նորոգող, մխիթարիչ, ուղիղ, բարի։ 206 Ի հաւրէն Որդի եւ Հոգին Սուրբ, այլ ոչ կոչին եղբարք եւ ոչ որդիք երկոքեանն. զոր աւրինակ յԱդամայ են Սեթ եւ Եւայ, այլ ոչ եղբարք եւ ոչ որդիք երկոքեան։ 207 Քանզի Հայր ծնող է, եւ Որդին՝ ծնունդ, եւ Հոգին Սուրբ ելող է. եւ նստի Որդի ընդ աջմէ Հաւր, եւ Հոգի Սուրբ ընդ աջմէ Որդւոյ։ 208 Քանզի ի հարիւրերորդի իններորդի սաղմոսին ասէ. Ասաց տէր ցտէր իմ՝ նիստ ընդ աջմէ իմմէ։ 209 Հայր զՈրդի ասէ, եւ յետ սակաւուց ասէ. Դու ես քահանայ յաւիտեան ըստ կարգին Մելքիսեդեկի, եւ տէր ընդ աջմէ քումմէ։ 210 Հայր ընդ Որդւոյ վասն Հոգւոյն Սրբոյ ասէ։
    211 Եւ արդ, ոչ մեծ եւ ոչ փոքր ի Սուրբ Երրորդութեանն երեւի, զի զմեծ եւ զփոքր, զծանր եւ զթեթեւ, զշատ եւ զսակաւ, ժամք եւ ժամանակք բովանդակեն։ 212 Իսկ ուր ոչ ժամք եւ ոչ ժամանակք, ոչ չափ եւ ոչ կշիռ մերձենայ յանբաւելի բնութիւնն, անդ ոչ նկարի ոչ փոքր եւ ոչ մեծ։ 213 Կամեցայ զՀայր մեծ ասել որպէս զծնող եւ զպատճառ, այլ երկեայ նոյն ինքն ի Հաւրէ, զի մի տկար զսկիզբն արարից եւ թշնամանեցից մեծարանաւքն, քանզի ոչ են փառք Հաւր, թէ որ յինքենէ են փոքրագոյն են քան զնա, քանզի այս տկարութիւն գործի՝ ոչ կարել իւր հաւասար Որդի ծնանել, կամ Հոգի՝ բղխիչ, այլ վայելէր նորա հրաշափառ զաւրութեան, զի որ ի նորա բնութենէն` ինքեան փառակից գոլով ճանաչին։ 214 Արդ, Հայր ոչ ծնունդ եւ ոչ ելող, եւ Որդի ոչ ծնող է եւ ոչ ելող, եւ Հոգին Սուրբ ոչ ծնող է եւ ոչ ծնունդ, այլ միշտ զելողութիւն ունի։ 215 Ցնծայ Հայր ընդ փառս Որդւոյ, եւ զուարճանայ Որդի ընդ պատիւ Հոգւոյն, եւ փառաւորէ Հոգի զՀայր եւ զՈրդի, զի ի նոցունց էութենէ առնու եւ նորակերտէ զարարածս, յորմէ ամենայն եղեւ յերկինս եւ յերկրի, երեւելիք եւ աներեւոյթք, զգալիք եւ իմանալիք, մարմինք եւ անմարմինք։ 216 Արդ զայս դաւանութիւն ընկալան Հայք ի մեծէն Գրիգորէ եւ ի սրբոյն Ռստակիսէ եւ յերանելւոյն Ներսիսէ։
    217 Վասն ժողովրդեանս առնեմ։ 218 Մեկնութիւն առնէ ինքն, զի Աստուած ոչ հայի յիւր պատիւնն, որպէս ի մեր փրկութիւնս, զի յորժամ զինքն հաւասար Աստուծոյ առնէր, եւ զմեղս թողոյր, նոքա հայհոյիչ եւ դիւահար կոչէին, զի հաւատասցեն թէ դու առաքեցեր զիս։ 219 Թէ հակառակ Հաւր զիս գոլ ասէք եւ հայհոյիչ, մի՛ լիցի գործակից հակառակողիս. կոչեմ զքեզ ի գործակցութիւն` հաւատացելոց ի հաստատութիւն եւ անհաւատիցն յանդիմանութիւն։ 220 Ընդ անքաւելի մեղաւք են, որ յանբաժանելի բնութիւն բաժինս արկանեն, ի մարդկանէ հայհոյին եւ յԱստուծոյ դատապարտին, եւ ջնջին ի դպրութենէ կենացն։
    221 Զայս իբրեւ ասաց Յիսուս, ի ձայն մեծ աղաղակեաց։ 222 Աղաղակեաց վասն մարդկան, զամենեցուն լսելիս եւ տեսանելիս առ ինքն ձգելով։ 223 Հեռի եկաց ի գերեզմանէն կանգունս երկոտասան չմերձենալով ի մեռեալն։ 224 Փոխանակ ձեռինն զձայնն սաստկացոյց, կատարեաց զաւրէնսն, որ ասէ. Որ մերձենայ ի մեռեալ, պիղծ է մինչեւ ցերեկոյ։ 225 Ձայնն այն եղեւ որոտումն երկնաւոր. զի թէ մի հատն բուսանի, վաղվաղակի եւ ապա ամենեցուն ակնկալութիւն է յարութեան։ 226 Հոտ նեխոյն դարձաւ ի հոտ անուշութեան առ մեռեալն, եւ ի դուրս եկեալ կենդանի։ 227 Եմուտ ձայնն ի գերեզմանն, կալաւ զձեռանէ մեռելոյն, զի ի մեռելոյ զգայութիւն ոչ ազդէ հնչումն ձայնի, զի նայեսցին յաստուածային հրամանն` ձայնիւն լսել որք անդ էին, եւ յայտնի երեւեսցի ի նորա հրամանէն արտաքս գալ մեռելոյն։ 228 Ըստ սովորութեան մարդկան ի բացուստ կացեալ ձայնիւ գոչէ, ընտելականաւն մատակարարէ, եւ ձայնին զաւրութեամբն ի ձեռաց բանսարկուին վերածէ զհոգին` կապելով ընդ լուծեալ մարմնոյն, եւ զհողեղէն մասն ի հող դարձեալ, եւ զջուրն՝ ի յաւիշտ, եւ հուրն՝ ի հրանիւթն, եւ զաւդն ի յաւդն ցնդեալ. ոչ ձեռաւք ստեղծագործէ կենդանի, որպէս զառաջինն, այլ սոսկ ձայնիւ անուամբ կոչէ, եւ սարսափմամբ արագապէս ելանէ։ 229 Բեթանիա՝ տուն հնազանդութեան, վասն զի Ղազար հնազանդէր մահու վասն Ադամայ, որ անկաւ ընդ իշխանութեամբ մահու։ 230 Հնազանդէր մահ Յիսուսի յաղագս արարչական զաւրութեան, եւ ծառայապէս լսէր տէրունական ձայնին, եւ ընձեռէր զմեռեալն աստուածային հրամանատրութեանն։ 231 Գայ Յիսուս ի տուն հնազանդութեանն, որ զանհնազանդութիւն մարդկան ընդ հնազանդութեամբ Բանին Աստուծոյ միաւորէ եւ հնազանդի աստուածախառն մարմնովն հասարակաց Հաւրն փոխանակ անհնազանդութեանն Ադամայ, եւ ըստ Աստուածութեան առնու բարեբանութիւն ընդ Հաւր ի հրաբուն զաւրացն։
    232 Ղազարէ, եկ արտաքս։ 233 Բազում մեռեալք դնին ի գերեզմանի, բայց միոյն պէտք էին կոչելոյ արտաքս. թէ առանց անուան ասացեալ էր ո՞ գիտէր ի մեռելոցն եւ գայր արտաքս, վասն այսորիկ յանուանէ կոչէ՝ Ղազարէ, ե՛կ արտաքս։ 234 Բազում Ղազարք էին անդ, իսկ ակնարկումն կամացն Յիսուսի զմինն կոչեաց, որ Մարթայի եւ Մարիամու եղբայրդ ես, զոր ես սիրեմ, վասն որոյ զիս աղաչելով կոչեցին, առ այժմ դու միայն եկ, քեւ այլոց յոյս լինի։ 235 Թէ ոչ յանուանէ կոչեալ էր` զաւրութիւն ձայնին Քրիստոսի զամենայն գերեզմանս քակէր։ 236 Ժամանակ է սերմանելոյ եւ ժամանակ հնձելոյ, դեռեւս սերմանիք սերմանին, բոյսք բուսանին, պտուղք ատոքանան եւ մատուցանին միածնի Որդւոյն Աստուծոյ։ 237 Նա եւ ոյ այլոյ անուամբ զմեռեալն կոչէ ի գերեզմանէն, որոյ գումարտակ մարգարէքն յանուն Տեառն եւ առաքեալքն յանուն Յիսուսի Քրիստոսի, այլ ինքն ազատիշխանական ձայնիւ հրամայէ ե՛կ արտաքս։ 238 Զի ուսցին կենդանի եւ զգայական գոլ հոգւոյն եւ յոյժ հեռաւորք ի մարմնոյ հոգւոց, զմահու լուծանէ զիշխանութիւն, եւ զըմբռնեալն ի նմանէ հանդերձ հոգւով եւ մարմնով կորզեալ վերածէ կենդանի՝ ըստ զաւրութեան այնմ որ ասաց. Հանցեն ջուրք զեռունս կենդանիս, որ ասաց եւ եղեն, նոյն ձայն էր առ գերեզմանին։
    239 Ել մեռեալն ոտիւք կապելովք եւ ձեռաւք երիզապնդեալ եւ երեսաւք վարշամակապատ։ 240 Ոչ քարշեաց եւ ոչ գնացոյց ըստ սովորութեանն մարդկան, վասն զի կապեալ էր կապանաւք եւ պատեալ պատանաւք. որպէս հրեշտակն զԱմբակում մարգարէ հացիւն եւ թանիւ զբոլոր կերակուր հնձողին տարաւ ի Բաբելոն։ 241 Արագ է բանն Աստուծոյ քան զհրեշտակս երկնից, ըստ արագութեանն առաւել հզաւր, նա առեալ զվարսից զբոլոր մարմինն տանէր ընդ իւր. եւ Յիսուս սաստիկ ձայնիւն ոչ ի կատարին մերձեցաւ, այլ յական քթթելն էած զհոգին ի հեռաստանէ, եւ միաբանեաց ընդ լուծեալ մարմնոյն, եւ ընդոստոյց յանդնդային քնոյն առանց քայլափոխելոյ, ուր կամք Տեառն կամեցան, վաղվաղակի անդ գտաւ։ 242 Կտաւեղէն կապարանն ոչ կարաց արգելուլ զտէրունական հրամանն, լուծանէր զիւր կարգն զԱրարչին կամսն կատարելով, եւ մահ ծառայաբար Տեառն հնազանդէր հրամանին։ 243 Այսաւր զառաջին մարդոյն կապանսն արձակէ յանիծից մահուն, եւ առաւելութիւն մեղացն ոչ բաւէ զտէրունեան արգելուլ զհրամանն, եւ յինքն զյանցանսն կորզէ, եւ որպէս զյանցաւոր, փոխանակ յանցաւորի մարդոյն պարտաւորի անպարտ, զպարտաւորն կացուցանէ առաջի Հաւրն։
    244 Ասէ ցնոսա Յիսուս. լուծէ՛ք զդա եւ թողէ՛ք երթալ։ 245 Որ կապեցիքդ, լուծէ՛ք, եւ որ պատեցէքդ` քակեցէք, եւ որ պատատեցիքդ, կողոպտեցէ՛ք. մի՛ գարշիք ոչ գոյ հոտ նեխոյ, մի՛ խորշիք ըստ աւրինացն, չէ մեռեալ, այլ կենդանի է, տեսէ՛ք ձերովք նշանաւքդ, ծաներո՛ւք ձեռաւք ձեր, զպատեալ բերանդ բացէ՛ք, եւ դուք ընդ այլ վկայսն վասն մահու դորա ամենեքեան վկա՛յ լերուք յարութեանդ, զոր տեսէքդ։ 246 Մի մրգով ճանաչի բոլոր պտուղ երկրի, մասնաւոր առժամայն եւ աւետիք առ յապայ։ 247 Ընդէ՞ր հրամայէ նոցա լուծանել. զի անամաւթք էին, եւ միշտ եղծանել ջանային զճշմարտութիւնն, վասն որոյ զձեռսն եւ զհոտոտելիսն կացուցանէ նոցա դատախազ եւ վկայ։ 248 Ի նախնումն ի բարերարութենէն լռէր Աստուած վասն Ադամայ ի պատուիրանապահութենէն լռելոյ, յերկրորդումս վասն Ղազարու քրիստոսասիրութեան նորոգէ ի գերեզմանաց անշնչութենէ, եւ ի մահազգեստ ծածկոյթ կտաւապատութենէ արձակէ։
    249 Բազումք ի հրէից որ եկեալ էին առ Մարիամեանսն, իբրեւ տեսին զոր արարն, հաւատացին ի նա։ 250 Ոմանք հաւատացին մեծասքանչ նշանացն, թէեւ յետոյ ուրացան, որք զայլ սգաւորս եկեալ էին մխիթարել, զանձինս մխիթարէին անտրտում ուրախութեամբ, եւ այլոց աւետիս ի քաղաքն տարան։ 251 Ոմանք գնացին առ փարիսեցիսն, եւ պատմեցին զոր արար Յիսուս։ 252 Իսկ ոմանք որպէս ի դիւաց մոլեալք, գնացին առ սադուկեցիսն եւ ասացին, թէ հաւատացին ի նա բազումք, արդ աճապարեցէք առ ի լռեցուցանել զնորասքանչ նշանացն զաւրութիւն։ 253 ի տանն Մարիամու եւ Մարթայի ուտէ հացընթրիս, եւ յանդիման բազմի Ղազարոս ի գերեզմանէ յարուցեալ. ունի ընդ իւր զերիզապինդ կտաւն հաւատարիմ վկայ, զի ի ձեռն կերակրոյ եւ ըմպելոյ եւ գերեզմանական կտաւոյն, ճշմարիտ եւ հաւատարիմ յարութեանն հաւատասցեն Ղազարու։ 254 ԶՄարիամու ընդունի զբարեպաշտութիւն, իւղոյն աւծումն խոստովանի սպասաւորութիւն իւրոյ մահուն, եւ անմաքուր վարուցն լուացարան, եւ զհերն մեռեալն մարմնական վարուց, զարտասուսն անմաքուր վարուցն ջնջիչ, զոտսն թորաւք աչաւք թանալ զժամանակս կենդանութեան, եւ զեւթներեկաւորս, որով յառաջ խաղան ամիսք եւ տարիք, յորս անսուրբ գնայր վարուք գործոց։ 255 Տէրն իւր մաքուր ոտիւքն սրբէր զՄարիամ եւ զՄարթայ, շնորհազարդէ հաւատով, զչորեքաւրեայ մեռեալն ի գերեզմանէ ընդունի կենդանի։
    256 Հայր գայ ի հաճութիւն, Որդի աղաչող, Հոգին Սուրբ բարեխաւս. յորժամ բոլոր պտուղ աշխարհիս բովնդակեսցին առանց մեր կոչելոյ, Տէրն բոլոր էից հայրենի սկզբնատիպ փառաւքն եւ զաւրութեամբ արարող Հոգւովն, եւ բազմութեամբ հրեշտակաց ձայնիւ անձեռագործ փողովն յերկնից յերկիր եկեալ, աթոռք անկանին, ատեանք ուղղին, դպրութիւնք հրաշիցն բանան, ձայնք կենդանեաց հնչեն, երկինք գալարին, լուսաւորք վայրաւք թաւթափին, երկիր դղորդի, վէմք պատառին, գերեզմանք աւարին, մեռեալք յառնեն, յայնժամ եւ Ղազարոս ընդ մեզ յարուցեալ տեսանի։ 257 Վերինք եւ ներքինք միաբանին, խառնքն որոշին, եւ համառաւտքն սահմանին, կողմ արդարոցն վերաբերին հանապազ ընդ Տեառն լինելով ի վերայ անուշ աւդոց անմահիցն, կակուղ եւ փափուկ գարշապարաւք անմահական մարդոց ի պարս հրեշտակաց միաւորին։ 258 Յորս լիցի ամենեցուն մեզ հասանել, շնորհաւք եւ մարդասիրութեամբ Տեառն մերոյ եւ փրկչին Յիսուսի Քրիստոսի, որում փառք յաւիտեանս յաւիտենից. ամէն։
Գ. ՆՈՐԻՆ Ի ՄԵԾԻ ԱՒՈՒՐ ԳԱԼՍՏԵԱՆ ՏԵԱՌՆ ՄԵՐՈՅ ՅԻՍՈՒՍԻ ՔՐԻՍՏՈՍԻ ՅԵՐՈՒՍԱՂԷՄ
    1 Նախախնամաւղ եւ մշտնջենաւոր աստուածային գթութեամբն հասեալ ժամանեցաք յաւրհնաբանութեան աւրս, յորում զերկնագոչ բարեբանութիւն ընդ տիեզերական հաւատացեալս համախմբեալ յիշատակեմք, եւ զաստուածաբանութիւն տղայոցն վերաձայնաբար ճառեմք, եւ զտիեզերական անուամբ եւ եկաւորութիւնն բարեբանապէս Դաւթայ խոստովանիմք զարմ։ 2 Իսկ մերակերպ բնութեանս ընդ արարչութեան միաւորութիւն երեւելապէս հանդիպեցաք տեսակի եւ զերկակի եկաւորութիւնն գոչելով, զեկեալն եւ զգալոցն` արարչական խոստովանիմք բացայայտութիւն, զոր եւ երանելի աւետարանիչքն աստուածաբանութեամբ` եւ հրաշալի եւ ըղձալի ընձեռեցին եկեղեցւոյ գիւտ։ 3 Յորոց ոմն ասէ։
    4 Իբրեւ մաւտ եղեն ի Բեթփագէ եւ ի Բեթանիա` մերձ ի լեառն ձիթենեաց, առաքէ Յիսուս երկուս յաշակերտացն իւրոց եւ ասէ ցնոսա. երթայք ի գեղդ, որ առաջի ձեր է, եւ իբրեւ մտանիցէք` գտանիցէք էշ կապեալ եւ յաւանակ ընդ նմին, լուծէ՛ք ածէք ինձ, եւ եթէ ոք ասասցէ ինչ ձեզ, ասասջի՛ք եթէ Տէրն իւրեանց պիտոյ է, եւ վաղվաղակի առաքեսցէ զնոսա։
    5 Երուսաղէմ խաղաղութիւն թարգմանի. վասն զի անդ խաղաղանայր գրաւորական ժողովուրդն՝ ի պատուիրանազանցութենէ քաւեալք ի ձեռն քահանայութեանն եւ զանազան կենդանեացն արեանցն հեղման` եւ առաւրեայ եւ շաբաթաւրեայ լուացմանցն։ 6 Այսպէս եւ եկեղեցւոյ մաւր էր ճշմարիտ խաղաղութիւնն Յիսուս, որ մերձակայ մահուամբն հանդերձեալ էր զբազմաստուածութեանն վրդովմունս խաղաղացուցանել։ 7 Եւ ի մերձենալն Յիսուսի ի չարչարանս, մերձենային հեթանոսք ի դատապարտութենէ յազատութիւն որդեգրութեանն։ 8 Արդ, մաւտ եղեն հեթանոսք յերկնային խաղաղութիւնն յաղագս յերկնուստ իջելոյն եւ մարմնակից մարդկեղէն բնութիւնս եղելոյն, եւ մաւտ էր Յիսուս խաղաղութիւնն եկեղեցւոյ` յաղագս մարգարէիցն նախագուշակութեան եւ տէրունական մահուանն, որ զմահու տիեզերաց բառնայր զիշխանութիւնն, եւ յարատեւակ աստուածային կենդանութեամբն` զանլուծանելի կեանս հասարակաց ընդձեռէր, վասն զի խաղաղանայր մարդկային բնութիւնս յաղագս մարմնոյն, որ ընդ Աստուածութեանն խաղաղացաւ անանջատապէս։
    9 Եկին ի Բեթփագէ եւ ի Բեթանիա։ 10 Բեթփագէ թարգմանի տուն ծնաւտի, եւ Բեթանիա տուն սգոյ եւ տուն հնազանդութեան. վասն այնորիկ տուն ծնաւտի, զի ծնոտ բանաւոր բնութեան եւ սպասաւոր ի ձեռն շարժման, պատուիրանին պաշտաւնեայ։ 11 Ծնաւտ առաջին մարդոյն լուծանէր զինքն ի բանական սպասաւորութենէն` պատուիրանազանցութեանն աղագաւ, եւ բոլոր մարմնեղէն տաճար թափուր ի բնակողէն մնայր. վասն որոյ լինի մարմնեղէն տուն Յիսուս, եւ երրեակ միութեանն յաւիտենական կայարան։ 12 Եւ ծնաւտ` յաղագս մարդկեղէն ծնաւտի զարարչեղէն վարդապետել զաստուածաբանութիւնն։ 13 Իսկ Բեթանիա, որ է տուն սգոյ. վասն զի տուն ուրախութեան էր առաջին մարդն յաղագս ի դէմս զտէրունեան փչումն ընդունելոյ, որ պատուիրանազանցութեանն աղագաւ վերադարձաւ առ փչողն, եւ անփառունակ եւ սգաւոր լինէր նախաստեղծին անձն։ 14 Եւ տուն հնազանդութեան, զի անհնազանդեցելոյ մարմնեղէն եւ բանականի տանն արարչադիր աւանդիցն. լինի տուն` նորին ստեղծիչն եւ հնազանդի Հաւր բովանդակապէս եւ պարաբառնայ զանհնազանդութիւն առաջին մարդոյն։
    15 Յայնժամ առաքէ Յիսուս երկուս յաշակերտացն իւրոց։ 16 Զաւրինաւորական եւ զհոգեւորական աւանդիցն ասէ, յորոց մին առաքելական եւ առաջին շնորհի, թէպէտ եւ ժամանակաւ զկնի, իսկ երկրորդն մարգարէութիւն` կարգեցաւ ի Հոգւոյն Սրբոյ, զի երկոցունց վկայութեամբք հաւատարմացուսցէ զտնաւրէնութիւնն։ 17 Եւ դարձեալ` եթէ միովն գայթակղեսցի ոք, միւսովն կանգնեսցի, եւ ի հաւատոց ցրտացեալքն զայս երկուս աւանդութիւնս մտաւք վերարկեսցեն եւ աստուածային ջեռնուն սիրովն։ 18 Իսկ յաշակերտացն երկուս, վասն զի բազում ունելով Յիսուսի զաշակերտսն, զվերին ութաշտիճանեայ երկնագումար զպարսն, զոր մեծն Պաւղոս շարադասէ. հրեշտակք, հրեշտակապետք, աթոռք, տէրութիւնք, պետութիւնք, իշխանութիւնք, սերովբէք, քերովբէք։ 19 Իսկ մերասեռիցս, դատողութիւնք թագաւորութիւնք եւ այլ աստուածաշնորհ պարգեւք, յորոց որպէս ի բազում աշակերտաց զերկուսն առաքելով, զմարգարէութիւնն, որ յառաջագոյն զմարմնաւորութիւնն գուշակէր ճշմարտապէս, եւ զառաքելութիւնն` զոր հազարապետ ինքեան խորհրդոցն կացուցանելով ասէ. Երթա՛յք ի գեւղդ որ առաջի ձեր է։ 20 Զի տիեզերական բազմութիւն մարդկան` աստուածեղէն եւ ամենատես ականն է որպէս գեւղ, յոր առաքէ զմարգարէականն յառաջ քան զիւր եկաւորութիւնն, իսկ զառաքելականն` ի մերունակերպախառնութեանն։ 21 Ասէ՝ Գտանեմք էշ կապեալ։ 22 Է սա յանմաքուր կենդանեաց, որ է հրէից ժողովարանն, եւ էր մաքուր կենդանի եւ երկնային հաւտապետին հաւտ` ի տարրաւորութենէ եղեալ անսուրբ կենդանի, իսկ կապեալն՝ ընդ բազմաստուածութեանն իշխանութեամբ, յորմէ լուծանէ առաքելական կոչմամբն։
    23 Եւ եւս կապեալ, զի ընդ աւրինացն պահպանութեամբ կապեալ էին հրեայքն, ի կապարանէ արձակէ զնոսա յիւր աւետարանական վարդապետութիւնն` մարգարէական եւ առաքելական կոչմամբն։ 24 Իսկ յաւանակ առ նմին, զհեթանոսաց ժողովարանն ասէ, զորս յանսուրբ վարուց եւ ի կռապաշտութենէ լուծանէ յիւր երկնաբեր շնորհն, զոր ոչ ընդ աւրինացն կապով էր արկեալ, այլ արձակ եւ համարձակ թողլով զհաճոյս իւրաքանչիւր կատարել. եւ վասն այնորիկ նմանեցուցանեմք կատարելագոյն կենդանւոյն` զհրեայսն, եւ յաւանակին` զհեթանոսս։ 25 Վասն զի որք կանխագոյն զաստուածեղէն բանն ընկալան` կատարելագոյնք են եւ առաջինք, եւ ըստ տարացուցի` Որդի իմ անդրանիկ Իսրայէլ, ասէր ցՓարաւոն։ 26 Եւ մեծն Պաւղոս. Փառք եւ պատիւ եւ խաղաղութիւն գործողացն զբարիս` նախ հրէի եւ ապա՝ հեթանոսի։
    27 Ածին, ասէ, զկենդանիսն եւ արկին զնոքաւք ձորձս, եւ նստաւ ի վերայ նոցա։ 28 Ածել` զառաքելական եւ զմարգարէական կոչմանէն ասէ, որովք խնդրեալ մերձեցոյց առ ինքն, իսկ ձորձոցն վերարկումն, զաւազանին մաքուր եւ զանապական զգեստն` զոր շնորհէ Սուրբ Հոգին, զի զմարմինն անապական զգեստաւ սրբէ մաքրութեամբ, եւ զոգին լուսաւորէ փչմամբ, եւ լնու զմիտսն առնելով տեղի ինքեան հանգստեան միածնի Որդւոյն։ 29 Դարձեալ նստաւ ի վերայ նոցա, քանզի յերկաքանչիւրոց կոչեցեալք ի հրէից եւ ի հեթանոսաց ի սուրբ եկեղեցի եւ յորդէգրութիւն երկնային Հաւրն, ի հասարակաց մաքրագոյն վարս առաքինութեան նստի եւ հանգչի տիրապէս եւ աստուածաբար։
    30 Իսկ նստելն ի վերայ անմաքուր կենդանեացն. վասն զի ոչ երկու ժողովարանք հրէից եւ հեթանոսաց մաքրութեամբ առ Աստուած մերձեցան, այլ մարմնացեալ Բանն վարդապետութեամբն կոչեաց, եւ չարչարանաւքն ելոյծ զյանցանսն, եւ մահուամբն ի մահուանէ ազատեալ` արար իւր աթոռ, եւ նստաւ ի վերայ հասարակաց խորհրդոց, եւ դատի եւ դաստիարակէ զբոլորից հոգի եւ զմարմին, եւ շնորհէ իւրաքանչիւր բարւոք զխտրելիսն եւ զընդունականսն։ 31 Իսկ ձորձոցն վերարկեցելոց ի նոյն կենդանատեսակացն, յորոց վերայ նստի նստեալն ճշմարտապէս յերկինս երկնից ի քերովբէական կառսն։ 32 Ձորձս իմանալի է զառաքելական վարդապետութիւնն. զի անդ ի սրոբէական սրբութեանն նստի եւ հանգչի, իսկ աստ յառաքելական քարոզութեանն նստի եւ բազումս հրաշակերտէ, եւ զերասանակ վարդապետութեանն ուղղէ յերկինս երկնից տիրապէս։ 33 Արդ, հասարակաբար նստաւ Միածինն յերկինս ի վերայ քերովբէից եւ յերկրի ի նուս կենդանեաց. անդ արարչաբար եւ համապատուապէս, աստ մերունակն աստուածացեալ կերպիւ եւ անանջատելի ի Հաւրէ, բոլոր յԵրրորդութենէն, գոլով եւ անորիշ յերկրէ։ 34 Բայց կատարելապէս նստելն ի վերայ կենդանեաց առաւելութիւն սիրոյ է Արարչին առ իւր արարածս, յորմէ հարստահարեալ տէրունեան կամքն անխտրաբար կոչէ զամենայն մարդկեղէն բնութիւնս յինքեան անճառելի շնորհսն, եւ հանգչի եւ բերկրի ի վերածնեալսն աւազանաւն եղբայրապէս եւ հարազատաբար յաղագս եղբայրացելոց ընդ մեզ մարդկեղէն բնութեանն։ 35 Իսկ Ձիթաստանեայց լեառն` աստուածեղէն բնութեանն մարմնաւոր բնութեամբ նուաստանալն. վասն զի ձէթ գիշերոյ է լուծիչ. այսպէս Բանն ի Հաւրէ ի դուրս եկեալ եւ ընդ մարմնոյ միաւորելով` արեգակնապէս փայլեալ ելոյծ զբոլոր մարդկային բնութեանս զոգւոցն գիշեր։ 36 Եւ յեկաւորելն յԵրուսաղէմ հաւանելն է ի կամաւոր չարչարանսն. զի Երուսաղէմ թարգմանի խաղաղութիւն, եւ խաղաղութիւն, որ ի վեր է քան զամենայն մարգարէական եւ առաքելական շնորհս, որ պարգեւեցաւ մեզ աստուածեղէն մահուամբն։ 37 Զի իջանելն յԵրուսաղէմ, վերատանել էր զմերասեռ տոհմս յաստուածակերտ գաւառն, վասն զի դիմելն յԵրուսաղէմ, դիմել էր ի մահ, եւ մահուամբն ի մահուանէ արձակէր զմահու արժանաւոր անձինս։
    38 Իսկ զի՞նչ բազմութիւն ժողովրդեանն առաջոյ եւ զկնի, եւ ձորձոցն սփռելն ի ճանապարհին։ 39 Ժողովրդոցն առաջինք` հայրապետութիւնք, մարգարէութիւնք, քահանայութիւնք, դատողութիւնք, թագաւորութիւնք, ծերոցն ատեանք, դպրացն եւ փարիսեցւոցն կաճառք, եւ Յովհաննու կարապետական կոչումն. նոքա ժողովուրդք, որք յառաջ են քան զՔրիստոսի մարմնանալն։ 40 Իսկ երանելի առաքեալքն եւ մեծ վկայքն եւ վարդապետքն, եւ բովանդակ աւազանին նորածնունդքն, որ զկնի տնաւրէնութեանն կոչեցան, ժողովուրդ որ զկնի։ 41 Իսկ ձորձոցն ի ճանապարհին տարածանելն հնազանդելն է աւետարանական վարդապետութեամբ բոլոր տիեզերաց, որք սփռեցին սիրով զսիրտս եւ զճանապարհս յինքեանս կազմեցին քառահոլով չորից աւետարանչացն, որովք ի վերայ գնայ եւ հետեւի, եւ ողջախոհացն բերկրի ախորժակաւք մերակերպունակ էմմանուէլն։ 42 Քանզի յաւրինակացն մաքուր անձինք, դիտաւորելով զնորա մարմնատիպ եկաւորութիւնն, ոչ սոսկ բանիւ խոստովանեցին, այլ նիւթեղէն տեսակ զգիր` որպէս ձորձս, եւ ի ժամանակի` որպէս ճանապարհ, տարածեցին պատմագրապէս, վասն զի ի հողեղէն բնութեանս կենդանակերպեցաք, եւ ի հողեղինէս զհոգեղէն զգեցաք պատկեր։
    43 Բայց զոստս ի ծառոց տարածանել, զի ի սկզբանն եւ ի լինելութեանն` Բանն ի Հաւրէ ճառեալ՝ Եղիցի լոյս. եւ ժողովեսցին ջուրք եւ բղխեսցէ երկիր ըզծաղիկս եւ զծառս, եւ բովանդակ գոյանայր արագագոյն քան զական քթթել, եւ բովանդակ ծաղկաւետանայր երկիր` ի գագաթունս բերելով պսակ թագազարդեալք։ 44 Ի պատուիրանազանցութենէ նախահաւրն նոյն Բանն յանմեկնելի ծոցոյ Հաւր հրամայէր ծաղկազարդ երկրի գոլ փշաբեր, զորոյ զղջացեալ Հաւր, զԲանն յիւրածին ծոցոյ անանջատելի յինքենէ առաքէ։ 45 Վասն զի ոչ բաւէ բնութիւնս` զբնութեանն տանել տեսութիւն, առնու զմեր կերպարանս, եւ կերպարանակից զմեր բնութիւնս ինքեան առնէ ըստ շնորհի, եւ մերունակ բնութեամբս ընդ մահու պատերազմեալ մահու չափ, զմահու կամեցաւ բառնալ զիշխանութիւն, եւ զերկիր եւ զտարերս յառաջին նորոգէր հրաշափառութիւն։ 46 Եւ զայս ոչ վայրապար, այլ ի ժամանակին, յորում պատուհասակիրն եղանիւր մարդն, եւ երկրի բարեվայելչութիւնն, որ մարդոյն աղագաւ էր կազմեալ. ի նոյն ժամանակի ի գարնանային հասարակութեանս, յորում լինելութեան երկրիս գոլ սկիզբն, ի նոյն հասարակաւորութեանն գայ եւ վերադարձուցանէ զերկիր յառաջին կարգս։ 47 Վասն որոյ ծերք եւ տղայք ոստս ի ծառոց ի ճանապարհին տարածանելով տերեւազգեստ եւ ծաղկազարդս, որովք նշանակէին զանէծս երկրի հանդերձ փշաբերութեամբն պարաբառնալ, եւ յառաջին աստուածակերտ բուրաստանատեսակն յեղանակել։
    48 Դարձեալ ոստս ի ծառոց տարածանել. վասն զի ի ձեռն առաջին տնկոյն յոստոցն ընկալաք զպատուիրանազանցութեանն պտուղ, յորոյ սակս զնոյն ոստս տարածանել ի ճանապարհի, զի գնալով ի վերայ ոտիցն Յիսուսի, ընդ ոտիւք մեզ զհակառակամարտին արկցէ զաւրութիւն։ 49 Իսկ ըստ իմանալի տեսակի, ծառ է հրեշտակական զաւրութիւնքն, որք ի բանական եւ ի հոգեւոր բնութիւնս զատեալ որոշեցան բարձրակայ վայրիւք, յորս եւս վերածայրեալք սերովբէիցն բարձրութիւնք, որ ի ներքոյ տէրունական ոտիցն սոսկացեալ` քառունակ թեւաւք պարփակեալ զինքն` անկարողացեալ զտեսութիւնսն բերել ի կիզմանէ, սարսափելով զյաղթական եւ զպանծալի սրբասացութեանն անհատաբար գոյելով։ 50 Յայսպիսի բարձրագոյն ոստոց հատեալ` ի բարբառոց բարեբանութեան մանկանցն, որ տարածանէին գոյմամբ զեկաւորութեան զհետեւմունս եւ զհանդերձեալ գալուստն, որ աղաղակէին ասելով. Աւրհնեալ որ գաս յանուն Տեառն։
    51 Ընդ որս եւ համարձակախաւսն Զաքարիաս ճշգրտաբանէ զԿուսին զյղութիւնն յանզուգակցութենէ, եւ զծնեալ մանուկն` ընդ մեզ Աստուած, եւ զհանդերձեալ աւուրս յԵրուսաղէմ եկաւորեալ եւ ի վերայ նստեալ կենդանեաց առ առակախաւսէր, այլ յայտնապէս ասելով. Զուարճացի՛ր, դուստր Սիոնի, վասն զի քո Թագաւոր գայ առ քեզ, Աստուած մարմնակերպ ի վերայ նստեալ անմաքուր կենդանեաց։ 52 Է՞ր սակս Սիոնի եւ ոչ մեծն Երուսաղէմ ասի ուրախանալ։ 53 Սիոն էր ամրոց, յորժամ Դաւիթ թագաւորեաց ի Հրէաստանի, եկեալ յԵրուսաղէմ եւ արգելեալ յեբուսացւոցն, զի մի թագաւորանիստ լիցի Երուսաղէմ։ 54 Իսկ Դաւիթ պատերազմեալ առնու զամրագոյն տեղին զկոչեցեալն Սիոն, եւ շինեալ զամրոցն ինքեան տուն եւ տեղի յարքունական, անդ վերստին նորոգէ զսեղանն ի Սելովայ զկործանեալն, անդ եւ զտապանակն դարձուցեալ ի գերութենէն հանէր, բովանդակ զքահանայական կարգն հանդերձ սպանդիւքն նորոգէր։ 55 Եւ վասն զի անճառելի ծոցոյ Հաւր անմեկնելի Բանն մերունակ տպաւորեալ կերպիւ ի Կուսէ անապական եւ ի զաւակէ Դաւթի մաքուր բերանով խոստովանեալ եւ զհայրենի լուծեալ թագաւորութիւն Դաւթի որդեգրապէս նորոգէ, եւ արարող խաղաղութեան Յիսուս ինքեամբ բերանով՝ զխաղաղութիւն տիեզերական փրկութեամբ, զի ի Պասեքին ոչ այլ ուրեք, այլ ի Սիոն հրամայէ առնել զԶատիկն։ 56 Անդ եւ զգառնն ուտէ, անդ պարփակեալ դրաւքն էր եւ ի յաշակերտացն ի մեղուէ ճաշակէ, եւ զնոր արքայութիւն, որ է իւր յարութիւն, հաւատարմացուցանէր ընդ նոսին ճաշակմամբն. վասն այսր ամենայնի հրամայէ ուրախանալ դստեր Սիոնի։ 57 Իսկ դուստր Սիոնի, վասն զի քաղաք Դաւթի Սիոն կոչեցաւ, եւ քաղաք զծննդականի ունի զբնութիւն. որպէս արհեստական բնութեան Յովսէփ Դաւթի է զարմ, եւ Յիսուս որդի Դաւթի խոստովանեցաւ, այսպէս եւ Սիոն։ 58 Բնակիչք ժամանակիս դուստր են առաջին բնակչացն։
    59 Բայց ըստ իմանալի տեսութեան, դուստր Սիոնի անուանի դուստր խաղաղութեան, զի զճշմարիտ խաղաղութիւնն բերեալ յերկնուստ Տէրն տայ սրբոց առաքելոցն ասելով. Զխաղաղութիւն զիմ տամ ձեզ եւ զանճառելի զխաղաղութիւն, զոր ընկալեալ աշակերտացն, առնուն ի Սիոնէ զփչումն, զոր առաջին մարդն արտաքս անմաքրութեամբ տարաւ։ 60 Ի Սիոն վերնատանն փակելով դրովք երեւեալ փչէ յառաքեալսն ասելով. Ընկալարո՛ւք զմաքուր Հոգին։ 61 Այսպէս եւ ի Պենտէկոստէին ի Սիոն եւ ի վերնատանն ի շնչմանէ ի շառաչմանէ տրոհեալ լեզուք, առաքելոցն` զկոչումն ազգաց ի ձեռն նոցա նշանակէր լեզուաւքն հրեղինաւք։ 62 Եւ ճշմարտապէս ի Սիոնէ ընկալան զխաղաղութիւն, եւ ի բազմաստուած վրդովմանցն զտիեզերս խաղաղացուցին, եւ ընդ արարածս զարարիչն Հայր հաշտեցուցին, զհիմնաւորութիւն Եկեղեցւոյ ի նոյն Սիոն սկզբնաւորեցին։ 63 Յաղագս այսպիսի նորագործ հրաշից հրամայէ մարգարէն նախ քան զամենեցուն Սիոնի խնդալ։
    64 Իսկ դուստր Սիոնի` ծնունդ եւ պտուղ այսպիսի շնորհաց, որ է Եկեղեցի. վասն զի առաքելական վարդապետութիւն ի Սիոն առ սկիզբն։ 65 Սա է մայր Սիոն եւ անդ մարդ ծնաւ, մարդ աւազանաւն յորդեգրութիւն երկնաւոր Հաւրն. վասն այսորիկ մայր Սիոն եւ դուստր Սիոնի յառաջատեսիլ, ի Սիոնէ առաքելոցն զհեթանոսաց կոչումն եւ յառաջին սքանչելեացն, որ ի Սիոնէ երկրորդ փոխեցաւ ի հեթանոսս յեկեղեցի։
    66 Արդ ուրախանալ դստեր Սիոնի հրամայէ, որ է տիեզերական Եկեղեցւոյ կոչումն։ 67 Իսկ թագաւորն Յիսուս, որ թագաւորէ ըստ արարչական զաւրութեանն երկնի եւ երկրի, թագաւոր է ըստ մարմնոյ, զոր ընդ արարչական բնութեանն միացոյց. եւ գալ` զդիմեցումն չարչարանացն ասէ. եւ յանմաքուր նստեալ կենդանիս` զհրէից եւ զհեթանոսաց զանմաքրութիւն սրբէ իւրով մահուամբ։ 68 Իսկ ի վերայ նստեալ տաճարացուցանէ սրբութեամբ զհաւատացելոցն միտս ինքեան` անորոշելի յԵրրորդութենէն։ 69 Ասէ. Կապեսցէ զորթոյ զէշ իւր։ 70 Որթ` զինքն խոստովանի ասելով. Ես եմ որթն ճշմարիտ. եւ էշ` զհրէից զհաւատացեալսն, զորս կապեաց ընդ ինքեան. զորպիսի կապ ոչ կարասցեն փորձութիւնք աշխարհիս լուծանել։
    71 Եւ զորթոյն գնդակէ զյաւանակ իւր։ 72 Յաւանակ` զսուրբ Եկեղեցի ասէ, եւ գնդակ որթոյ` զերանելի առաքեալսն. զի որթն Յիսուս կապեաց ընդ իւր հրաշագործութեամբ զհրէից անմաքրութիւնն, հպելով առ ամենայն ախտաժէտս բժշկապէս, իսկ գնդակ որթոյ` երկոտասան առաքեալքն, որք որպէս գնդակ յորթոյ, ծնան ի նորա վարդապետութենէն, վասն զի զհեթանոսաց կոչումն յաւիտենական կապեաց ընդ առաքելական վարդապետութեանն։
    73 Եւ բազմութիւն ժողովրդոցն ասէին. Աւրհնեալ որ գաս յանուն Տեառն։ 74 Մովսէս եւ մարգարէքն զայսպիսի եկաւորութիւն Փրկչին կանխաւ գուշակեցին, եւ քահանայութիւն միշտ ընթեռնոյր եւ մնայն աստուածեղէն գալստեան, վասն զի զտղայսն աստուածաբան` Սուրբ Հոգին արար, եւ որպէս մասամբ ցուցանելով, եթէ որ գալոցն էր` դա է, եւ որում ակն ունիք միւսանգամ, զի եկեալ կոչեսցէ յանապական եւ յանճառելի Երրորդութեան շնորհս։ 75 Եւ գայ դատել զտիեզերս եւ ըստ գործոց հատուցանել վարձս։
    76 Իսկ քահանայապետքն եւ դպիրք ի նախանձուէն նսեմացեալք` ոչ զճշմարտութիւնն անսուտ արեգականն կարողացան տեսանել, զի մտաւք եւ բբոք առհասարակ եղեն անտեսք, այլ եւ բարբառոյ տղայոցն համրացեալք` մատուցեալ առ Յիսուս ասէին. Սաստեա՛ ժողովրդեանդ զի լռեսցեն։ 77 Եւ նա ասէ. զի եթէ զդոսա լռեցուցիչ, քարինքդ աղաղակեսցեն։
    78 Քարինք զանպտղութեան ունին զբնութիւն եւ զամլութեան. այսպէս եւ հեթանոսք. որպէս եւ զնոյն տեսակ քարացեալ սրտիւք` անպտուղ եւ անբոյսք էին յաստուածային բարեպաշտութենէն, որք հանդերձեալ էին ի ձեռն առաքելական քարոզութեանն խոստովանել զԱստուածութիւն նորա։
    79 Դարձեալ քարինքդ աղաղակեսցեն. զնոյն ինքն զքահանայիցն ասէր, որք դեռեւս ոչ էին ընդ առաքելոցն անկեալ վարդապետութեամբ, եւ անպտուղք ի հաւատս, որք հանդերձեալ էին զաշակերտացն վերաձայնել բարեբանումն, յորոց Նիկոդիմոս եւ Կայիափա եւ Պաւղոս եւ եւթանքն ստեփանեանք եւ հազարաց բազմութիւնքն, որք զկնի յարութեանն առաքելոցն դարձան քարոզութեամբ։ 80 Եւ եւս քարինքդ աղաղակեսցեն։ 81 Քարինք ի շինուածս տրամադրին ի հիմունս, եւ զբոլոր շինուածն ի վերայ ինքեանց բերեն անշարժապէս. այսպէս եւ երանելի առաքեալքն տրամադրեցան ի հիմունս Եկեղեցւոյ կարծր եւ անշարժելի իւրեանց հաւատովն, յորոց վերայ շարադրեցաւ Եկեղեցւոյ պարակարգութիւն. ըստ որում Պետրոս վէմ դաւանեցաւ յաստուածային բերանոյն` խոստովանելով զՅիսուս ի Հաւրէ իջեալ անորոշապէս։ 82 Այսպէս եւ որք ի գրաւորականին` քարինս կոչէ զմարգարէութիւնս եւ զքահանայութիւնս. վասն զի ասէ Քարինք սուրբք հոլովին յերկրի նորա։ 83 Հոլովել` զկոչումն աստուածեղէն հրամանին ասէ, ի քահանայութիւն, ի դատաւորութիւն, ի թագաւորութիւն, զի երանելի առաքելոցն քարոզութիւն եւ կոչման ձայնք, ընդ ամենայն երկիր հասին բարբառով աւետարանութեան, եւ ի տիեզերս ժամանեցին նոցուն բանքն ի փրկութիւն։ 84 Արդ, եթէ մանկտիդ լռեսցեն, Պետրոս վէմն` հանդերձ առաքելովքն աղաղակեսցէ զՈրդւոյ զեկաւորութիւնն մարմնապէս եւ աստուածաբար անանջատելի ի Հաւրէ, բովանդակ ի յերկրի եւ բոլորովին յերկինս, ընդ Հաւր լնու զքրոբէական աթոռն, եւ, ի վերայ անմաքուր կենդանեաց նստելով, մտանէ յԵրուսաղէմ։ 85 Անդ ի սերովբէից զմաքուր եւ զարարչականն ընդունի աստուածավայելուչ գովասանութիւն եւ աստ ի տղայոց` ի մտանելն աստուածապէս եւ մերունակ կերպիւ խնամակալութեամբ ընդունի։ 86 Անդ իմանալի տեսութեամբ եւ բոլոր Աստուածութեամբ սէրովբէիցն երեւի, աստ զգալի բնութեամբ շաւշափի, եւ է ամենայն յամենայնի եւ լնու զամենայն պարս ոլորտապէս, որոյ երկին թզաւ եւ երկիր քլաւ։
    87 Եւ եւս քարինքդ աղաղակեսցեն, վասն զի միշտ ի հայրապետութիւն պանծային Աբրահամու գործոցն, որոց ի սակս մեր յանդիմանելով ասէր. Մի՛ սոսկ պարծիք, Աբրահամու աննմանողք, նորուն գործոց նահապետին։ 88 Ասեմ ձեզ, ասէ, կարող է Աստուած ի քարանցս յայսցանէ յարուցանել որդիս Աբրահամու։ 89 Որպէս յանծնունդ յորովայնէ ծնաւ Իսահակ, յորմէ՝ դուք, այսպէս եւ յանհաւատ եւ յանծընունդ ժողովրդենէ հեթանոսաց կարողասցի իմ տէրութիւն մանկունս հաւատոյ ծնանել Աբրահամու, որք զիմս աղաղակեսցեն եկաւորութիւն մարմնապէս եւ աստուածաբար. Աւրհնեալ որ գասդ յանուն Տեառն։
    90 Իսկ մեր զաստուածավայելուչ տաւնեալ աւուրս կնքեսցուք զբանս՝ ընդ տղայսն աստուածաբանեսցուք գոչելով զսարսափելի զարարչական բարեբանութիւնս, եւ ընդ աշակերտսն սպասաւորեսցուք տէրունական եկաւորութեանն, ընդ ժողովրդեանն բազմութեան զգեստս եւ զուռս հետեւեցելոցն յերկրի արարչականին սփռեսցուք ոտիցն, զի ամենայնիւ եւ ընդ ամենեսեան հաղորդեսցուք աստուածապէս եւ մարմնաւոր անբաժանելի առանձնաւորութեանն Քրիստոսի, եւ անորիշ եւ համապատիւ Սրբոյ Երրորդութեանն. որում գովութիւն եւ մեծ վայելչութիւն եւ փառատրութիւն ի մերոցս խոստովանեսցուք բերանովք զանորոշելի եւ զանմեկնելի զմի Աստուածութիւն եւ զերիս անձնաւորութիւն բաժանեալ առանձնաւորութեամբ եւ միաւորեալ Աստուածութեամբ, զի նորա է պատիւ, փառք եւ զաւրութիւն յաւիտեանս. ամէն։
Դ. ՆՈՐԻՆ՝ ՅԱՂԱԳՍ ԵԿԱՒՈՐՈՒԹԵԱՆ ՓՐԿՉԻՆ ՅԵՐՈՒՍԱՂԷՄ
    1 Զբազումս թողլով Էմմանուէլի զսքանչելագործութիւնս, յերիկեան եւ ի սերկեանս փութասցուք բացայայտութիւնս հրաշից եւ զերկաքանչիւրոցն զարմանագործութիւնս ի պատմագով ասպարիսին հանդիսայայտել զքաջայայտ առաւելութիւնս, քանզի նախագործեալ աստուածեղէն եւ նախագործ հրաշս, երեկ զխոստովանեալ երկաւորութիւնն ի Բեթանիա կատարէ, եւ զյառաջաճառեալ զՂազարու յարութիւնն գայ ի լնուլ, իսկ այսաւր մտանէ յԵրուսաղէմ, նստեալ ի վերայ յաւանակի` զմարգարէական նախագուշակումն հաւատարմացուցանելով։ 2 Երեկ զՄարիամ եւ զՄարթա շնորհազարդէ հաւատով. զչորեքաւրեայ մեռեալն ի գերեզմանէն ընդունի կենդանի, այսաւր զաշակերտսն եւ զտղայսն սրբէ աստուածաբար եւ զեկսն ի փրկութիւն բոլորիցն մանկանցն փայլէ բարեբանութեամբ։ 3 Երեկ զմահու լուծանէ զիշխանութիւն եւ զըմբռնեալն ի նմանէ հանդերձ շնչով եւ մարմնով կորզեալ վերածէ ի կենդանութիւն, այսաւր զհեթանոսս եւ զհրեայս լուծանէ ի հակառակամարտին ծառայութեան եւ նստի ի վերայ վարդապետութեամբ, եւ ուղղէ ի խաղաղութիւն զերասանակն նշանակաւ` երկուց կենդանեաց նստելով ի վերայ մտանէ յԵրուսաղէմ։ 4 Երէկ զՂազարոս երիզապնդեալ ոտիւք ձայնէ արտաքս, եւ կտաւեղէն կապարանն անկարացեալ արգելուլ զտէրունեան հրամանն, լուծանէր զիւր կարգն` ողջ զինքեան Արարչին պահելով զհրամանն, եւ մահու ծառայակցէր` արարչական հնազանդելով հրամանին։ 5 Այսաւր զառաջին մարդն ի կապարանէն արձակէ յանիծիցն, եւ առաւելութիւն յանցանացն ոչ բաւէ զտէրունեանն արգելուլ զհրամանն եւ յինքն զյանցումնն կորզէր որպէս զյանցաւոր, եւ փոխանակ յանցաւորի մարդոյն դատապարտի. անպարտն զպարտաւորն առաջի ինքեան կացուցանէր Հաւրն։
    6 Յանցելումն աւուրն զգայութեանցն կենագործէ զմեռելութիւն, եւ զվարշամակեայ պատառէ զկապն, եւ լուծանէ յերիզապնդէ շղթայիցն զձեռսն, եւ զարարչականն ծանուցանէ զաւրութիւն եւ հողեղէն մասն ի հող դարձուցեալ` ոչ ձեռաւք իբրեւ զառաջինն կենդանաստեղծու, այլ սոսկ ձայնելով անուանակոչութեան եւ սարսափմամբ արագապէս զելսն կատարէ։ 7 Իսկ ի սերկեան աւուրս զտիեզերաց զկոչումն ընդ փարիսեցիսն եւ ընդ սատուկեցիսն ճառեալ ասէր՝ եթէ տղայքդ լռեն` զաւրհնաբանումն քարինքդ աղաղակեսցեն. որով նշանակէ զանպտուղ հեթանոսաց պտղաւետեալ բարեպաշտութեանն զհաւատս։ 8 Յերեկւոջ աւուրն ի Բեթանիա, որ է տուն չարչարանաց եւ տուն հնազանդութեան։ 9 Տուն չարչարանաց` յաղագս ննջելոյն Ղազարու բարեկամի, վասն որոյ եւ արտասուաթորէր յաչաց Արարչին` բոլոր մարդկեղէնս կարեկցեալ բնութեանս բարեկամապէս եւ ազգակցաբար բերեալ լինի։ 10 Իսկ տուն հնազանդութեան` վասն զի հնազանդէր Ղազարոս մահու` յաղագս նախահաւրն ընդ մահու անկեալ իշխանութեան, եւ հնազանդէր մահ Յիսուսի` յաղագս արարչական զաւրութեան. ծառայապէս լսէր տէրունեան հրամանին եւ ընդձեռէր զմեռեալն աստուածային հրամանատրութեանն։ 11 Իսկ այսաւր գայ յԵրուսաղէմ յիւր չարչարանաց տունն. վասն զի անդ հանդերձեալ էր չարչարանաւք` ի չարչարանաց զմարդկայինս ազատել զբնութիւնս, եւ ի տուն հնազանդութեան գայ, որ զանհնազանդ մարդկեղէն բնութիւնս ընդ հնազանդի Բանին միաւորէ. եւ հնազանդի փոխանակ անհնազանդելոյ առաջին մարդոյն` իւրում Հաւրն. վասն զի ըստ մարմնոյն հնազանդէր ծառայակերպ տեսակաւ հասարակաց Հաւրն, իսկ ըստ Աստուածութեանն ընդունէր զբարեպաշտութիւնս արարչապէս ընդ Հաւր համապատուաբար։
    12 Ի գնացելումն աւուրն ի տան Մարիամայ եւ Մարթայի ուտէր ընթրիս, եւ յանդիման բազմի Ղազարոս ի գերեզմանէն յարուցեալ. ունի ընդ իւր զերիզապինդ կտաւն հաւատարիմ վկայ, զի ի ձեռն կերակրոյն եւ ըմպելւոյն եւ գերեզմանական կտաւոյն ճշմարիտ եւ հաւատարիմ յարութեանն հաւատասցեն Ղազարու։ 13 Իսկ ի հանդիպելում աւուրս, դղրդեցուցանէ զբոլորն Երուսաղէմ ի պասեքատաւնիս մտանելով ի սա, եւ ի նորեկաց ժողովրդոցն փորձեալ ստուգէր Յիսուս ի Նազարեթէ գալիլեացւոց, որոց խոստովանութիւնն համաբանի ընդ հրեշտակին երեւելով հովուացն ի Բեթղահեմ։
    14 Ի գնացելումն աւուրն զՄարիամայ ընդունի զբարեպաշտութիւնն` զպատուական իւղոյն աւծումն խոստովանի սպասաւորութիւն իւրոյ մահու, ի չարչարանացն գործակցութիւն։ 15 Զարտասուսն անմաքուր վարուցն լուացարան, հերն՝ զմեռելութիւն ի մարմնեղէն վարուցն, եւ զոտսն՝ ոտիւք ընթանալ զժամանակս կենդանութեան, եւ զեւթներեակ աւուրցն որովք յառաջ մատեան ամիսք եւ տարիք, յորս անսուրբ հետեւանայր գործովք իւրովք` մաքուր ոտիւքն սրբէր։ 16 Իսկ ի հանդերձելումն աւուրս զքահանայիցն կատարէ ախորժակս` գայ յայտնապէս աշակերտացն բազմութեամբ` սրէ զլեզուս մանկանցն յաւրհնաբանութիւն. ազդէ ի միտս ժողովրդոցն եւ զտնկոցն ի ճանապարհին տարածանել, որք են աստուածային եւ թագաւորական սպասաւորութիւն, վասն զի երկու սքանչելագործութիւնք յերկուս կատարեալ աւուրս գործեցան` յանգործականիս եւ ի սկզբնականիս. եւ ըստ լինելութեան յանգործականի` սկզբնականին շաբաթ, որ է հանգիստ, եւ եւթներեակ միաշաբաթուն, որ է սկիզբն. քանզի ի դատարկարանին գործէ Աստուած հրաշափառ ի մեռելութենէ յարութիւն բանական բնութեանս, զի նախ ի լինելութեանն դադարումն լինէր յեւթներորդումն աւուրն, եւ զի բոլոր արարչակերտագործութիւնքն բարի են, Մովսէս խոստովանի. Ահա զոր արար Աստուած, բարի է։ 17 Սակս զբարեգործականելն լռէր Աստուած, քանզի յառաջնմէ մինչեւ ի վեցերորդն զերկին եւ զերկիր փառազարդեաց Աստուած, իսկ ի վեցերորդումն զմարդն իւրովն կենագործէ ձեռամբ, եւ աւրէնս աւանդէր պահպանակսն։ 18 Ի լռել մարդոյն զպատուիրանապահութիւնն լռէր եւ Աստուած զբարեգործութիւնն, զի ի վեցերորդումն մարդն դադարէր յաւրինապահութենէն, եւ յեւթներորդումն արգելոյր Աստուած զբարեգործելն, եւ զայս ոչ վայրապար, այլ արարչական ճշմարտութեամբն, վասն զի երկինք եւ երկիր սակս մարդոյն, եւ մարդն՝ վասն պատուիրանին։ 19 Պատուիրանապահելն զաստուածեղէն բարերարութիւնն բացափայլէր. ի լռելն պատուիրանապահութեանն` լռէր եւ աստուածագործ հրաշքն, քանզի մերկանայր մարդն յարարչատուր փառացն յաղագս յանցմանն, եւ մեռանէր Ղազարոս երկրային եւ ժամանակաւոր մեռելութեամբն։ 20 Անդ յաղագս նախահաւրն պատուիրանազանցութեանն լռէր Աստուած զյանցանացն թողութիւն, աստ յաղագս Ղազարու աւանդապահի երկասիրէր զկենագործելն ի գերեզմանէն։
    21 Նմանապէս շաբաթ առաջին եւ երկրորդ. ի նախնումն ի բարեգործութենէ լռէր Աստուած, նախահաւրն պատուիրանապահութենէն լռելոյ աղագաւ, յերկրորդումն յաղագս Ղազարու քրիստոսասիրութեանն, նորոգէ ի գերեզմանական անշնչութենէն, եւ ի մահազգեաց պարածածուկ կտաւակապութենէն արձակէ։ 22 Իսկ միաշաբաթն է բարեբանութեան աւր, եւ աշակերտացն բազմութեան զեկսն յԵրուսաղէմ բարեբանելով՝ ի վերայ անմաքուր նստելով կենդանեաց. ձորձոց եւ տնկոց ընդ ոտիւք տարածելովք մուտն յԵրուսաղէմ ահաւորապէս, դղրդիլն Երուսաղէմի ժողովրդովքն եկելովք, քահանայիցն ախտանալով զնախանձն` զի՞նչ զքէն աղաղակեն ասելով ցՏէրն։ 23 Պատասխանի ետ Տէրն. Զի թէ մանկտիդ լռեն` քարինքդ աղաղակեսցեն։
    24 Միաշաբաթն է սկիզբն լինելութեան, զի անդուստ սկզբնաւորեալ երկնի եւ երկրի արարչագործութիւն։ 25 Արդ, վասն զի առաջին աստուածավայելուչ ապականեցաւ իրագործութիւն յանցաւորութեամբ նախահաւրն աղագաւ, զյանցաւորի առնու զկերպ, եւ որպէս զյանցաւորս տայ ի դատապարտութիւն զանձն, եւ որպէս թողացուցանէ դատողացն զինքն դատապարտել, զի զդատապարտութիւն առաջին մարդոյն գրաւականեսցէ, եւ մարդացեալն Աստուած պարտաւորութիւն ընդունի, եւ փոխանակ գրաւականի Հաւրն ի մեղս ի մարմինն աստուածացեալ, եւ անյանց զմեղս ընդունի կամաւորաբար եւ յանցաւորապէս եւ մարմնացեալ Աստուածութեամբն զբոլոր յանցաւորութիւն լուծանէ զնախնի մարդոյն, անյանց զնա առաջի ինքեան կացուցանէ Հաւրն։
    26 Եւ բազմութիւն աշակերտացն նշանակէ զհանդերձեալ տիեզերական հաւատացելոց կոչումն, իսկ Ձիթաստանեաց լեառն` ձէթ արեգական է գործակից. լեառնն` զաստուածեղէն վարդապետութեան զբարձրութիւն ասէ, ձէթ զլուսափայլ եւ զտէրունեան բերանն, որ արտաքոյ զաստուածախաւսութիւնն ջահաւորէ։ 27 Իսկ տունկս ընդ ոտիւք տարածանելն, երկիր ի փշաբեր անիծից յառաջին դառնալ ի ծաղկաւէտութիւն, եւ տնկոցն վերահանդիսանալ հասակ ստեղն վերածնութեամբ քաջապտուղ եւ բարեսաղարթ, զոր առեալ ժողովուրդն ընծայեցուցանէին անիծից բարձողին եւ նորոգչին զերկիր` յառաջին աստուածակերտութիւնն։ 28 Իսկ ձորձոցն տարածումն` զախտացեալսն հոգւով եւ մարմնով, որք հաւատով ի Յիսուս մերձեալ բժշկեցան, նշանակէր, եւ քահանայիցն ախտանալ ընդ մանկանցն աւրհնաբանութիւնս` զնորահաւատիցն արգելուլ զխոստովանութիւն եւ առաքելական քարոզութեանցն ընդդիմամարտք զաւրութեամբ։
    29 Իսկ ասելն Տեառն՝ եթէ դոքա լռեսցեն քարինքդ աղաղակեսցեն. քարինք զերանելի առաքելոցն զկարծր եւ զհիմնադրական քարոզութիւնսն ասէ. եթէ զմանկտիդ արգելից, Պաւղոս եւ Նիկոդիմոս եւ Գամաղիէլ եւ Կայիափայ, որք են տակաւին անպտուղք եւ քարատեսակ ի հաւատս եւ ի հրէութեան քաջ անպտուղք, սոքա զիմս խոստովանեսցեն զԱստուածութիւնս մարդացեալ, եւ զերկուս եկաւորութիւն քաջաձայնապէս բարբառելով` զառաջինն եւ զերկրորդն։
    30 Եւ եւս քարինքդ աղաղակեսցեն. իմանալի է քարինք զմարգարէսն, որք յաւրինին հանդիսացան ի շինուածս, եւ ի նոցունց մարգարէական խոստովանութիւնք, որք զբովանդակ տնաւրէնութիւնն գրաւք նախագուշակական տառիւք յիշատակ առ յապայ եղելոցս անկապտելի թողին գանձ. երկու հաւատարիմ վկայիւք` մարգարէական եւ աւետարանական աստուածխաւսութեան գրովք։ 31 Զի եւ զտաւնախմբողքս արժանի արասցէ նոր արքայութեան, զի նորա են փառք եւ զաւրութիւն յաւիտեանս. ամէն։
ՄԱՄԲՐԷԻ ՎԵՐԾԱՆՈՂԻ Ի ԾՆՈՒՆԴՆ ՓՐԿՉԻՆ ԱՍԱՑԵԱԼ ԵՒ Ի ԾՆՈՒՆԴ ՆՈՐԻՆ ՈՒԹ ԱՒՈՒՐՆ, ԱՅԴ Է` ՄԿՐՏՈՒԹԻՒՆ
    1 Լոյս փայլեալ ի լուսոյ սիրողացն զլոյսն պայծառացուցանէ զտեսութիւն, իսկ երկնային եւ արարչական լոյս ծագեալ զընդհանուր տիեզերս։ 2 Լոյս էր աւրէնն, պատուիրանք Տեառն լոյս են եւ լուսաւորեն զաչս գրաւոյ սականին (sic) երաժշտապետն խոստովանեաց Դաւիթ։ 3 Լոյս էր եւ Յովհաննու կարապետական մկրտութիւն եւ մաքրէր զյանցմանց խոստովանութեամբ եւ զմարմինս ջրոյ լըւացարանաւ եւ վերագոյն քան զքահանայական մկրտութիւնս էր։ 4 Լոյս Իսրայէլի` աստուածեղէն յայտնութիւն եւ մկրտութիւն։ 5 Սա է վերագոյն լոյսն եւ նախաճառեալ լուսաւորութեանցն լուսոյ լոյս, քանզի երրեակ զանազանութեամբ Բան ի ծոցոյ երեւեալ Հաւր նախ ի մարգարէական նշոյլափայլ լուսաւորութեամբ ի գիշերացելում բազմաստուածութեան զեկաւորելն գուշակէր։
    6 Երկրորդ` զաստուածեղեն եւ զմարմնաւոր ծնունդ յանապական Կուսէ ծնանելով հաւատարմացուցանէր զնախահարցն կանխագուշակ տեսութիւնս, որք զԿուսին յղութիւն, ի Բեդղեէմ զծնունդն, զփախչիլն յԵգիպտոս եւ զԲանն տնաւրինեալ եւ աստուածաբար ընդ մեզ կենցաղավարեցեալ բացայայտնեցին արարչական հոգովն երրեակ յայտնութիւնս տիրապէս եւ աստուածաբար։ 7 Եւ գերազանցեալ զերկու[ն]քն` ճոխանա առաւելաբեր շնորհիւ, վասն զի ճշմարտապէս զբնութիւնս գաղափարեաց, իսկ բնաւորութենէ բնութեանս առնէ սկիզբն զծնելութիւն եւ զերեսներեակ ներէ ժամանակս, յորս լռէր զարարչեղէն սքանչելագործել հրաշս, զի մի խակ եւ տարաժամ երեւեսցի աւրինակացն վարդապետելն, լուծանէր զնախանձաբերացն զպատճառս եւ, աւարտեալ զմարմնաւոր տիոցն սահման, զչարակնողացն կտրէր զհակառակասէր կամսն։ 8 Վասն զի յանցաւորութեան յառաջին մարդոյն սակս զյանցաւորի տպաւորի պատկեր երիտասարդական նախաստեղծին տիաւք յայտնէր զաստուածային երեւումնն, զի յերկուց տարացուցական վկայից արարչեղէն հաւատարմասցի բարեբանեալ յայտնութիւնս, քանզի ստուգապէս մարմնանայր Բանն` բովանդակ մարդկեղէն մասանց ողջ զկարգն պահելով։ 9 Եւ դաստիարակութեամբ Կուսին զտղայութիւն հաւատայր եւ հասարակաց բնաւորութեան աղբիւրն գոլով ի տղայական տիս պատճառէր զանբանութիւնս եւ ըստ աւրինականին անվանէր աւադիւք թլփատեալ յութերորդումն ի քառասներորդումն արեամբ աղաւնեաց ի տաճարի լինի յանդիման։ 10 Այսպէս եւ յերեսներորդումն ի Յովհաննէ մկրտի եւ զհամաւրէն գրաւորականին ժողովարանին աւարտէ զաւանդն, զի մախացողքն անբանասցին ի հայհոյական պատճառէ պանծացաւղքն յաւրէնս, քանզի կարապետութիւն Յովհաննու մաքրէր զոգի եւ զմարմին մարդկեղէն բնութեանս եւ մարմնացելումն յերկրի աստուածապէս ուղիղ ճանապարհ զմաքրութիւն ոգւոյ եւ մարմնոյ աւրինական ժողովարանին առնէր։ 11 Ես ձայն բարբառոյ յանապատի ասելով ձայն հնչողական զնախահրաւէր զյառաջագուշակ զիւր կոչումն ասէ եւ անապատ զանյայտ եւ զանսկզբնաւորեալ քարոզութիւն առաքելոցն ասէր եւ եւս անապատ, քանզի ի քաղաքս եւ ի դրունս թագաւորաց մարգարէաբանեցին սուրբ հարքն։ 12 Իսկ մեծն Յովհաննէս յամայացելում վայրի ի Սաղիմա եւ Յորդանանու եզերս վայրագապէս բացաւթեա գնայր եւ քաջաձայնաբար հնչելով. Զապաշխարեցէք, հասեալ է արքայութիւն երկնից ապաշխարել ի զղջումն յանցաւորութեանց մկրտելոցն յինքենէ, ասէ, եւ արքայութիւն` զՅիսուսի Աստուածութիւն, որ ի մկրտութեան Իւրում զյարարչական յայտնէր զաւրութիւն եւ ընդ տիեզերս հասարակաց Հաւրն հաճել զաւրութիւն Սուրբ Հոգին Յիսուսիւ խոստովանէր եւ նոյնինքն Մկրտիչն յեկաւորիլն ի մկրտութիւն ասէ։ 13 Սա Գառն Աստուծոյ եւ բովանդակ մարդկեղէն մեղաց բարձաւղ եւ զմկրտելն պատկառէր յաստուածային սոսկացեալ կիզմանէ զծառայական առ նա ճառեալ ասէ բանս։ 14 Ինչ ի հասարակաց կենդանագործէդ պարտ է մկրտիլ, եւ զանճառելի արարչութիւնդ ընդ արարածոյս նուաստացուցանես բնութեամբ։ 15 Ինձ աւրէն է առ քեզ գալ` առ տուողդ զՍուրբ Հոգիդ, առ վերածնիչ զտիեզերս յորդեգրութիւն երկնային Հաւրն եւ առ գրօղդ զանուանս ի կենդանեաց դպրութիւն։ 16 Տուիչդ զՀոգի Սուրբ, առ իս գաս, որ ոչ ծանեար զմեղս եւ կիզուս զմարդկեղէն անաւրէնութիւնս, Արարիչդ արարածոց, նուաստանաս նիւթոյս` ճարտարապետդ, ծառայիս` Տէրդ, երկնային արքայութիւնդ` կարապետականիս, Աստուածդ` մարդոյս, հոգոյդ տուողի` յապաշխարութիւն Մկրտչիս, Տէրդ` սպասաւորիս, ոչ փորձեցայց ասէ ծախելի բնութեամբս ի հրեղէն բնութիւնդ հպիլ, զի հուր ծախիչ ես Աստուածդ մեր, զնմանն Պետրոսի խոստովանեալ ի պասեքական ընթրելն, յորում հրաժարէր մեծն առաքելոցն ի յաստուածեղէն սպասաւորութենէ ի ծախելի սոսկացեալ բնութենէն։
    17 Աստ Յովհաննէս պատկառէր զարարչական գագաթամբն ածել ջուր, անդ Պետրոս սոսկացեալ զտէրունեան ձեռացն սպասաւորել ոտնալուայութիւն։ 18 Աստ արարչական պատասխանեալ բան ասէ. Այժմ այս պարտ է կատարել։ 19 Անդ ասէ. Թէ ոչ աստուածային լուացից զոտսդ ձեռաւքս, ոչ ընդ իս զորդեգրութեան ընկալցիս շնորհս եւ ծառայապէս հնազանդեալ երկաքանչիւրոց։ 20 Աստ Յովհաննէս ի հրամանէն հարկաւոր էր մատուցեալ սարսափմամբ ածէր ջուր զաստուածեղէն գլխովն։ 21 Անդ Պետրոս ծառայապէս զոտսն առաջի տէրունեանն ունելով սոսկայր զարարչական ձեռացն հարկանել։ 22 Եւ քանզի յայտնութեան խորհուրդս, որ առնէ ի մկրտութենէ սկիզբն, մկրտի Յովհաննէս ոչ ըստ կարապետագոչմանն, թէ ուղիղ զձեզ արարչեղէն ճանապարհին կազմեցէք հետեւելոցն ի ձեր մարմնի եւ յոգւոջ ի մաքուր վարս։
    23 Արդ, հասարակաց Արարիչն որում վերագունի քան զինքն մաքրեսցէ զանձն, զի եթէ Յովաննէս նորա սակս քաջաձայնէ, թէ յարմարեցէք զտէրունեան պողոտա, յորմէ՞ պատկառեալ բոլորեցուն Արարիչն հայցէ զմկրտութիւնն ի խոստովանութեանց կարապետիս յայտ է. ես ի քէն հայցեմ զմկրտութիւն ի տուողէդ զմաքուր հոգի ի հոգեւորականէդ գրաւորականս ի հոգւոյդ եւ ի հրոյ յապաշխարութիւն կարապետիս եւ ի վերա ծնօղէդ աւազանաւ յորդէգրութիւն ի խոստովանութիւն եւ ի մարմնոյ մաքրութիւն լուացիչս. ոչ ասէ ոգոյ եւ մարմնոյ սակս մաքրութեան եւ կամ վերագունի քան զիս իջելոյ Տեառն ի քէն մկրտիմ։ 24 Այլ զբովանդակ կնքեցից կարապետական մկրտութեամբդ եւ սկզբնաւորեցից զիմ աւետարանականս յայտնապէս եւ ի մկրտութենէն սոսկ գրով զմկրտելն յորդէգրութիւն հրամայեցից եւ կոչեցից արարչապէս զմկրտեալսն յապաշխարութիւն մկրտիլ ի Հոգիս Սուրբ եւ ի հուր եւ աստուածային յայտնութիւնս ասէ երկուք հաւատարմասցի` վկայիւք։ 25 Յերկնուստ Հաւր բացարձակելով ձայն. Դայ է իմ Որդի սիրելի, դովաւ ընդ աշխարհի հաճեցայ եւ յերկրէ ճշմարիտ կարապետդ ասելով. "Սա գառն Աստուծոյ եւ տիեզերաց բարձօղ մեղաց եւ զաշակերտեալսդ քո կարապետականիդ կորզեցից յիմ աւետարանականի սպասաւորութիւն արարչաբար։ 26 Վասն զի երկուք վկայիւք հաւր արարչականաւն եւ Յովաննու կարապետականաւն եւ երիտասարդական տիաւք Յիսուս կնքէ զաւրէնն գրաւորական եւ զհոգեւորական յայտնէ աստուածապէս եւ զմկրտութիւն Յովաննու, որ ի վեր քան զքահանայականն էր փոխէ զգիրն ի հոգի յաւետարանական զկարապետականն զծառայականն ի տիրականն եւ յաստուածեղէն զմարդկապէսն։ 27 Քանզի ճրագ զՅովհաննէս զտէրունեան խոստովանեաց բերանն եւ զինքն արեգակն եւ զաւրինականաց ժողովարան տար աւրէնութիւն գիշեր եւ զեկեալսն ի սադովկացոցն եւ ի փարիսականացն ի մկրտութիւն խնդալ ասէ ի նորա ջահաւոր կարապետութեան եւ զիւր եկաւորիլն ի մկրտութիւն արեգական ելս եւ որպէս լուսաւոր ի գիշերի լուցմանէ ճրագի. այնպէս եւ նսեմաւոր աւրինականին մանկունք Յովաննու խնդացին կարապետութեամբն։ 28 Իսկ յորժամ ճշմարիտ արեգակն Յիսուս եկեալ յիւր մկրտութիւն եւ վկայեալ ի Հաւրէ զարեգակնափայլ յայտնէ զվարդապետութիւն նուաստանա կարապետական ճրագն Յովաննու արեգակնափայլ Յիսուսի աւետարանական վարդապետական եւ տեղի տա ծառայականն արարչականին որպէս. ճրագ արեգականին, վասն զի բազում ասելով Որդիս Հաւրն երկնաւորի, քանզի կոչէ որդիս զհրեշտակս եւ անդրանիկս զԻսրաէլ ի մարդկեղէն ազգաց եւ որդիս պարարտութեամբ` զքահանայութիւն եւ զթագաւորութիւն։ 29 Այսպէս զմկրտեալս ի սուրբ աւազանէ կոչէ որդիս։ 30 Իսկ ճշմարիտ որդի արարչակից Բանն ի ծոցոյ հայրենի բնութեան անորոշաբար մարմնացեալ եւ սիրագոյն քան զամենայն զարարչակից համափառութենէն ասէ եւ նովաւ ընդ աշխարհի հաճեալ, զի ոչ հայրապետութիւն եւ մարգարէութիւն կամ քահանայական եւ Յովաննու կարապետական մկրտութիւն զհայր ընդ աշխարհի կարողացեալ հաճել բա[յ]ց միայն Միածինն համափառ եւ համագոյ Հաւր եւ Սրբոյ Հոգւոյ աստուածեղեն յայտնութեամբ հաշտեցուցանել ըստ արարածս զԱրարիչն եւ զմիջնորմն քակէր զառաջին մարդոյն պատուիրազանցութիւն եւ զհրեշտակաց եւ զմարդկան խառնել զաստուածեղէն բարեբանութիւն։ 31 Զի՞նչ մեզ Սրբոյ Հոգւոյն աղաւնակերպիլն ի տերունեան մկրտութիւն։ 32 Նախ զի զծնեալն ի ջրոյ ի մկրտել Աստուածութեան ի ջուրս սպասաւորեսցէ։ 33 Երկրորդ` արարածոց Յիսուսի անդրանիկն յերկրէ թռչուն ծառայապէս սպասաւորեսցէ Երրեակ` վասն զի երկնային եւ արագաշարժ Սրբոյ Հոգւոյ արբանէկէր օդաղօ ղակ բնութիւն արագագոյն քան զամենայն կենդանիս հաստատ նայէ զծառայութիւն ըստ Յովաննու ձայնին` Տեսանէի զՀոգին Սուրբ իջեալ աղաւնակերպ յերկնուստ եւ վերայ աստուածային իջեալ եւ հանգուցեալ գլխոյն, վասն զի նիւթեղէն բնութեանն համագոյակից վկայաբանէն։ 34 Իսկ տէրունեանն եւ ազատ արարչակից Սուրբ Հոգին, քանզի ով յեղելոց զանեղին ծանիցի. մարմնակերպութիւն, բայց նոյն ինքն մաքուր Հոգին համափառ եւ յանորիշ մի իշխանութեամբ։ 35 Քանզի երիտասարդացեալ աստուածային Բանն անճառելի բնութեամբ ճառելիք Հոգւոյն համագոյութեան անեղին լինին եւ ի մկրտիլն ոչ իւր արարչական մկրտութեան սակս, այլ զմկրտելոցն յորդեգրութիւն տպաւորէր զպատկեր։ 36 Զի որպէս յանցաւորի առաջին մարդոյն կերպարանակցեաց անյանցապէս, այսպէս եւ անյանցապէս, այսպէս եւ անյանց գոլով մկրտի յանցաւորաբար, զի զմեղուցելոցն քաւեսցէ զյանցանս, վասն քի անդրանիկ ամենայն արարածոց զնա խոստովանեաց Պաւղոս։ 37 Զի որ ըստ Աստուածութեան անսկիզբն էր, մարմնանալովն եղանիւր սկզբնաւոր եւ զծնեալն զկնի ժամանակաց լիներ անդրանիկ արարածոց յաղագս անսկիզբն Աստուածութեան, զի Արարչին եւ արարածոց անդրանկին յերկնային մասանց անդրանկին ջուրք յառաջեսցեն զծառայապէսն սպասաւորել, քանզի ջուր էր, որ ի սկզբանն յերկուս որոշէր տեսակս զերկիր ոլորտական պարունակութեամբ եւ զերկին հարթածաւալ ի վերայ տրամացելոց հաստատութեանս։ 38 Եւ վասն երեւեցելոյ զինքն Աստուած ի ձեռն ջրոյ. ջուրք զմկրտութիւն սպասաւորեսցեն Որդոյն Միածնի։ 39 Յորմէ առեալ իշխանութեան սկիզբն յորդեգրութիւն զտիեզերս վերածնեսցեն Հաւրն բոլորեցուն, քանզի ի ջուրն էր ի սկզբանն նախագոյացեալ եւ գրաւորականին թողութիւնս քահանայական արբանեկէր մաքրութեան եւ ի կարապետականին զմեղուցելոցն սրբէր զանմաքրութիւն։ 40 Իսկ ի տէրունեան մկրտութեանս առնոյր իշխանութիւն ոչ սոսկ զմեղս քաւել, այլեւ յարարչական մասն ընդունել որդէգրապէս։ 41 Վասն զի երեւելի լինելութեան եւ նախագոյ զջուրս Մովսէս ճառէ եւ Աստուածայնոյն վերահետեւիլ նախագուշակումն երիտասարդացելոյն Հաւր Բանին եւ արարածոց անդրանկացելոյ յայտնել զինքն աստուածատեսաբար տիեզերաց ի ջուրս եւ ջրով` զընդհանուր տիեզերս ի շնչաւորութենէ ծնանել հոգեւորս, որում երաժշտապետն Դաւիթ յառաջատեսօղ մարգարէական եղեալ Հոգւով, ասէ. Ջուր որ ի վերայ քանզի երկինս աւրհնեսցեն զանուն Տեառն, զի թեպէտ եւ երկրահոլով Յորդանանու վտակն խաղայր գերիվերոյ քան զերկին. էր յաղագս զնստեալն յերկնի եւ յերկրի ընդունել զմկրտութիւն յինքէնէ, եւ նստեալն յերկնի երկրային մարդ երիտասարդապէս եւ երկրաքարշ ջուրն գերիվերոյ երկնի յաղագս վերահեղուլ զաստուածային մարմնովն։ 42 Նորուն աղագաւ անպատկառաբանն Եսայի ասէ. Ահաւասիկ անուն Տեառն եկաւոր է յամեցեալ ամաւք զկնի բազում ժամանակաց, եւ յետ սակաւուց ի վերայ բերէ. եւ Հոգի նորա, որպէս ջուր ծորալիր պարանոցաթաղ։ 43 Ի բովանդակել մարգարէութեանց եւ աւրինին կնքել անուն տէրունեան ծնելութեանն հասանէր առ Հերովդէս եւ քահանայապէտն։ 44 Իսկ մկրտութեանս Յորդանանու պարանոցալիր ջրով Սուրբ Հոգին բացատրական ձայնիւ եւ Հաւր համախոհութեամբ ասէ. Դա է Որդի իմ սիրելի, դովաւ ընդ աշխարհի հաճեցայ։ 45 Քանզի ձորն զՅորդանանու խորութիւն, ասէ, եւ լրացեալ զոլորտական բացածաւալումն եւ պարանոցաթաղ ուսովք չափ զտէրունական մարմինն Յորդանանու պարածածկել ջրով եւ զանդուստ ի վեր կարապետական աջոյն պատկառաբար մկրտել, վասն զի ի հասարակաց տիեզերացս կորստեանն ջուր էր, որով երկրի վայելչաթիւնք բառնայր աստուածային հրամանաւ։ 46 Իսկ աստ մարդասիրեալ նշան բարեգթութեան ի ջուրս յայտնել զերիտասարդացեալն Աստուած, զի իջմամբ ի ջուրս զառաջին անէծսն, որ ի ջրոցն կնքեսցէ եւ զանշնչացուցիչ ջուրն ծնիչ յորդեգրութիւն փոխեսցէ եւ վասն զի անդրանիկ ի լինելութեան ջուր անդրանկի Որդւոյ սպասաւորեսցէ յերկուս մկրտութիւնս, ի տէրունականին` Յորդանանաւ եւ յառաքելականին` մաքուր աւազանաւ։ 47 Զայսպիսի ի ջրոց արարչային յայտնութիւն մեծն թագաւորաց Դաւիթ յառաջատէս Սրբով Հոգով եղեալ ասէ. Գետք ծափս հարցեն ի միասին ձեռամբ։ 48 Քանզի իջանելով Արարչին ի ջուրս տիեզերական խնդացին աղբիւրախաղացք վտակ, զի որպէս գոլով ի Յորդանան բովանդակապէս Աստուածութեամբն բոլորովիմբ էր ընդ Հաւր, այսպէս եւ իջանելով ի Յորդանան զբովանդակ լնոյր զջուրս։ 49 Վասն որոյ ընդ Յորդանան տիեզերական խնդացին ջուրք եւ ծափել ձեռաւք զերկուս տաւնել մկրտութիւն զտէրունեան Յորդանանաւ եւ զառաքելականն` սրբով աւազանաւ։ 50 Իսկ ձեռաւք ծափել երկատեսակ աջն զՅովանուն տէրունեանն սպասաւորել մկրտութեան եւ զառաքելոցն, որ աւազանաւն նորածնէ որդիս հասարակաց Արարչին։ 51 Զի՞նչ մեզ ներելն Յիսուսի զվարդապետելն մինչ յերեսնեկեան լրումն ամաց եւ աներեւելի զարարչեղէն հրաշս արգելաւորել։ 52 Քանզի երեսնամեանն բոլոր կատարելութիւն մարմնոյ յինքեան բերելով հասակ ի լուացելոյ եւ զմարմնոյն աւարտելով սահման, զի կատարեցելով մարմնով երեւեցուսցէ զերկուս բնութիւնսն յինքեան բերելով անորիշ համագոյութեամբ, զի որպէս անճառելի Աստուածութեամբն էր ամենակատար, այսպէս եւ երեւելի մարմնովն բոլորայարմար տիեզերաց զինքն յայտնեսցէ։ 53 Երկրորդ` զի երեսնամենէն Յովաննու հանդերձեալ էր մկրտութեամբն յայտնել զուգահաւասար տիաւք հանդիպէր Մկրտչին` զինքն նստան (sic) գոլ Կարապետին խնդրել զՄկրտելն երիտասարդ յերիտասարդէ, զի ըստ հարցմանցն եւ համագոյ վկայեսցէն տիքն, քանզի ի յատուկ տարջէ Եղիսաբէթ յամլութենէ յղացեալ եւ սուրբ Կոյսն Գաբրիէլի աւետաբերութենէ։ 54 Այսպէս եւ երեսնամեան մարմնացեալ բանն յինքեան կարապետէն յերեսնամէն մկրտէր, զի աննման եւ ընդդէմ աստուածային յայտնութեան երեւեսցի։ 55 Եւ եւս զի արութեան եւ քաջութեան ժամանակ երիտասարդականն է, զոր միաւորեալ ընդ արարչութեան յաղթող աստուածացեալ մարմնովն յայտնէր ի Յորդանան, ուստի սկզբնաւորեալ զտէրունեան կատարէր սքանչելագործութիւնս եւ զաստուածացեալ հակառակամարտն ի տիեզերապետութենէ լուծեալ արտաքս ընկենոյր։ 56 Իսկ վեցերրեակ ամսաւք անդրանկանալն Յովաննու քան զտէրունեան տիսն կարապետական ճանապարհակազմութիւն էր, որ ոչ տեսլեամբ գիշերայնով, այլ տուընջենականաւ բացարձակ ձայնիւ հնչեալ ասէ. "Մաքուր զաստուածային պողոտա ի ձեզ կազմեցէք", զի ոչ բազմաժամանակեա եկաւորել խոստովանէր, այլ զհուպ եւ վեցերեակ ամսովք, քանզի ի յայտնելն զիւր կարապետելն վեցերեւակ յառաջատէր ամսովք, յորում զկարապետական կատարէր սպասաւորութիւն երեսնամեան տիովք փոխէր ի մկրտել զերեսնամեան զհասարակաց Արարիչն Յիսուս։ 57 Զայսպիսի երիտասարդացեալ Աստուած հանճարափառն Սողօմոն յիւր իմաստնաւոր տաղսն գրեալ ասէ. Զուարճացիր երիտասարդ մանկական տիովք։ 58 Քանզի բնութիւն երիտասարդի եռանդնացեալ հասարակ միտք եւ մարմին առաքինոյն ի հոգեւոր նահատակութիւնս։ 59 Այսպէս եւ երիտասարդացելոյ Հաւր Բանին երեքտասնեան տիաւք զինքն բացերեւեցուցեալ տիեզերաց աստուածապէս արութեան եւ քաջութեան ժամանակաւք, որովք զծովասոյզ վիշապին զինուորութիւնս շնչահեղձոյց մեռուցանէր ի մկրտութեան ջուրս, քանզի ուրախանալ զյայտնելն ասի ի Յորդանան եւ զՀոգւոյն Սրբոյ վկայելն յերկնուստ իջիւք եւ զտիեզերական ջրոյն ընդ Յորդանանու համաբերկրական խնդալ եւ տարերց կնքել զընդունայնութեան հնազանդիլն։ 60 Եւ երիտասարդական մանկութիւն զերեսներորրդումն ասէ, յորում մահուամբ զտիեզերս ազատս ի մահուանէ փրկանաւորեաց։ 61 Եւ յարուցելովքն ի գերեզմանէն եւ տարահանեալ զինքն յերկին երկնի ամպեղեն կառաւք եւ նստել ընդ աջմէ Հաւր համափառաբար նոյն մանկան տիաւք մնա ամփոփոխելի եւ տիեզերական խնդութեամբ միշտ խնդա երիտասարդապէս։ 62 Վասն որոյ անճառելի եւ աստուածային յայտնութեան նախամեծար գոլով հրեշտակային բարեբանեսցուք երաժշտականութեամբ ընդ Սրբոյ Հոգւոյն միաբանեսցուք իջելոյն յերկնուստ ի Հաւրէ ընդ հաւատարիմ վկային երեւեցելոյ աղաւնակերպ լուսափայլ եւ ուղղափառ առնելով զմիտս հերձուածողական աղանդոց։ 63 Յովհաննու խոստովանութեան ձայնակցեսցուք. Ահա Գառն Աստուծոյ եւ տիեզերաց Բարձիչ մեղաց, զի թեպետ եւ ժամանակաւ եմք զկնի հաւատոց խոստովանութեամբ համաժամանակաւք Կարապետին եղիցուք, տէրունեան լիցուք երանիք, թէ կնիք զոչ տեսեալ մարմնաւոր ակամբք, տեսցուք հոգեւոր բըբաւք եւ հաւատոյ ուղղափառութեամբ ընդ Յորդանանու բերկրեսցուք` զմկրտութիւն զուարճանալով, ընդ տիեզերական գետս ձեռամբ ծափեսցուք ընդ աւազանեցելոցն համաշխարհապէս։ 64 Եղիցուք կանխատաւնակք աստուածային ուրախացեալ յայտնութեամբ, վասնզի Տէր Աստուած մեր երեւեցաւ մեզ ընդ երկրի, ցնծասցուք ընդ լռեցելոյն զընդունայնութեան հնազանդելն, ընդ տեսանողին զիւր Արարիչն յայտնութեամբն երեւեալ Թագաւոր եւ զհակառակամարտին տէրութեան հանդերձ բազմաստուածութեամբ ընկեցեալ արտաքս։ 65 Վասնորոյ Հաւրն բաւականի եւ Որդոյն Միածնի եւ մաքուր եւ ազատիչ Սուրբ Հոգւոյն երից անձնաւորութեանց եւ մին անորիշ Աստուածութեան պանծալի երկրպագութիւն եւ մշտնջենաւոր փառաբանութիւն, պատիւ եւ զաւրութիւն յաւիտեանս յաւիտենից։
    
