ԱՆԱՆՈՒՆՎԿԱՅՈՒԹԻՒՆ ՍՐԲՈՅՆ ՇՈՒՇԱՆԿԱՆՆ, ՈՐ ԿԱՏԱՐԵՑԱՒ Ի ՎԻՐՍ ՅԱՌՆԷ ԻՒՐՄԷ ՅԱՆԹԻՊԱՏՐԷ ՎՐԱՑ ԱՌԱՋՆՈՐԴԷ, ՈՐ ԷՐ ԴՈՒՍՏՐ ՍՐԲՈՅՆ ՎԱՐԴԱՆԱՅ, ԹՈՌՆ ՍԱՀԱԿԱՆՈՒՇԱՅ՝ ԴՍՏԵՐ ՍՐԲՈՅՆ ՍԱՀԱԿԱՅ ՊԱՐԹԵՒԻ ՀԱՅՈՑ ՀԱՅՐԱՊԵՏԻ Ի ՔԱՂՈՑՆ, Ի ՏԱՍՆ ԵՒ ԵՒԹՆ   Ա. 1 Եւ եղեւ ի ժամանակս թագաւորութեանն Պարսից բդեաշխ ոմն աշխարհին Վրաց, որոյ անունն Վազգէն որդի Աշուշայ բդեշխի, որ երթեալ ի դուռն արքունի ուրացաւ զքրիստոնէութիւն՝ եղեալ ընդ պարսկական աւրինաւքն ի կամաց եւ ոչ ի հարկէ եւ ի բռնութենէ։ 2 Եւ կին ունէր զդուստր Վարդանայ Հայոց սպարապետի Մամիկոնէի, թոռն սրբոյն Սահակայ Պարթեւի եւ Հայոց հայրապետի ի դստերէն Սահականուշայ. եւ անուն նորա Վարդենի ի ծնաւղացն կոչեցեալ եւ Շուշանիկ յորջյորջանաւք յետոյ անուանեալ, բարեպաշտաւն եւ երկիւղած յԱստուծոյ ի մանկութենէ իւրմէ։ 3 Եւ վասն լկտի եւ անառակ վարուց առնն աղաչէր զհաւատացեալս աղաւթս առնել առ Աստուած, զի թերեւս գայցէ ի զգաստութիւն։ 4 Եւ հոգայր եւ կասկածէր՝ յորժամ ի դուռն արքունի չոգաւ, թէ գուցէ ուրանայ զՔրիստոս, զոր եւ արար իսկ ամբարիշտն։ 5 Ուրանալով զճշմարիտն Աստուած, երկիր պագանէր կրակի եւ ուխտադիր եղեալ սատանայի՝ խնդրէր յիւր կին Պարսիկ ի թագաւորէն։ 6 Եւ նորա հաւանեալ, տայ նմա ի կնութիւն զմայր կնոջ իւրոյ։ 7 Իսկ նա խոստանայր եւ զառաջին կինն եւ զորդիսն եւս դարձուցանել ի մոգական աւրէնս։    Բ. 1 Եւ այսպիսի ամբարշտութեամբ եւ պարգեւաւք դառնայր յաշխարհ իւր եւ յիշխանութիւն, յղէր յառաջագոյն պատգամաւոր՝ տալ աւետիս գալստեան իւրոյ. որոյ եկեալ մտեալ առաջի տիկնոջն՝ տալ զողջոյն առնն նորա եւ զաւետիս գալստեանն։ 2 Եւ նա ասէ թէ՝ «Արդարեւ ո՞ղջ իցէ հոգւով» եւ երդմնեցուցանէր զայրն յԱստուած կենդանի։ 3 Եւ նորա յարտասուս եղեալ ասէ. «Այրն քո ուրացաւ զքրիստոնէութիւն եւ երկիր եպագ ատրուշանաց, հաւանեալ պարսկական աւրինաց»։    4 Իբրեւ լուաւ բարեպաշտ տիկինն, յերկիր կործանեցաւ. լայր դառնապէս եւ աւաղէր զայրն ուրացեալ յԱստուծոյ, եւ եղուկ զորդիսն վարկանէր։    5 Եւ յետ բազում ողբոց եւ հառաչանաց յարուցեալ երթայր յեկեղեցին եւ զորդիսն ընդ իւր տանէր, զի էին նորա որդիք երեք եւ դուստր մի։ 6 Անկանէր առաջի սրբոյ սեղանոյն եւ ասէր. «Տէր Աստուած, արարիչ երկնի եւ երկրի եւ որ ի նոսա արարածք իցէն, դու սահմանեցեր այսպիսի աւրէնս ազատութեան բանիւ աւրհնութեան միածնի քո ի ձեռն ծառայից քոց արբանեկաց դրոշմամբ կենսաբեր աւազանին՝ նոր եւ վերստին ծննդեամբ ջրով եւ հոգւով լինել որդիս լուսոյ եւ որդիս տուընջեան եւ մաքրիլ ի գիշերային յախտաւոր ծննդենէ, որ ըստ մարմնոյ յառնէ եւ ի կնոջէ յառաջ գան, եւ այցելութիւն գտանել ի լուսաւոր ծննդենէն, որ ի Քրիստոս Յիսուս, եւ լինել մի հաւտ եւ մի հովիւ ճշմարտիւ։ 7 Եւ արդ՝ ես ոչ ինչ համարիմ զսոսա, զծնեալս յառնէ ամբարշտէ ըստ մարմնոյ, մահկանացուս ի մահկանացուէ։ 8 Եւ արդ, տէ՛ր իմ, եթէ արժանիս համարիս զսոսա մնալ ի վերստին ծննդեանն, որ ի Հայր եւ յՈրդի եւ ի սուրբ Հոգին, պահեա՛ զսոսա ճշմարտութեամբ ի հաւատս ուղիղս եւ ի գործս բարիս, զգաստութեամբ կալ յերկրի եւ ոչ պաշտել զարարածս, այլ զԱրարիչդ, որ ես աւրհնեալ յաւիտեանս։ 9 Զի դիմեալ գայ ուրացողն լի ամբարշտութեամբ որսալ զիս եւ զծնունդս իմ ի վիհս կորստեան։ 10 Եւ արդ, տէր Յիսուս Քրիստոս, քեզ յանձն առնեմ զիս եւ զորդիս իմ, որ Տէրդ ես եւ Աստուած. եւ ես պատրաստ եմ չարչարանս ընդունել եւ մեռանել վասն անուանդ քո սրբոյ, զի դու ես Աստուած ճշմարիտ եւ քեզ վայել է երկրպագութիւն եւ փառք յաւիտեանս յաւիտենից»։    11 Եւ այլ եւս բազում պաղատանս ամենատեառնն մատուցանէր արտասուաւք երանելին յայգուէ մինչեւ ցերեկոյ յեկեղեցւոջն։ 12 Եւ ի կատարել զպաշտաւն երեկոյին ուխտաւորք եկեղեցւոյն ամենեքին սգակիցք լինէին նմա։ 13 Եւ նա յարուցեալ մտանէր ի տնիկ մի փոքրիկ, որ էր մերձ յեկեղեցին. եւ կայր յաղաւթս առ Աստուած՝ լալով եւ ողբալով զգիշերն ամենայն, եւ ի դառնութենէն անհանգիստ լեալ եւ ոչ ինչ ճաշակեալ։ 14 Եւ ոչ ոք իշխէր համարձակիլ եւ բան ինչ խաւսել ի մերձաւորացն։    Գ. 1 Եւ եպիսկոպոսն ոչ պատահէր անդ ի ժամուն յայնմիկ Ափոց ի տանն բդեշխին, բայց դրան երէց տիկնոջն համարձակեալ՝ սփոփէր զնա վասն անհնարին վտանգիցն. զի այն երեք տիւ էր եւ երեք գիշեր զի անկերակուր էր եւ անհանգիստ։ 2 Եւ ասէ ցերանելին. «Յիշեա զԱստուած եւ նովին յուսովն զքեզ մխիթարեա, որ տայ երկայնամտութիւն տարակուսելոց եւ կեանս այնոցիկ, որ մաշեալ են սրտիւք։ 3 Արդ՝ անձամբ զանձնդ սփոփեա ի Քրիստոս մարտնչելով զբարւոք մարտն, որով կեաս եւ հանդիսանաս, եւ մխիթարութեամբ զանցաւորս թողուլ եւ յուսովն մերձենալ առ Աստուած, որ կարողն է յամենայնի, թէպէտ եւ ոչ ունիս զոք համաշունչ, որ ընտանեբար հոգասցէ վասն քո». Եւ այլովք բանիւք բազմաւք քաջալերէր եւ մխիթարէր զերանելին։    4 Այնուհետեւ եւ մերձաւորացն համարձակեալ, աղաչէին զերանելին առնուլ կերակուր. եւ նորա ունկնդիր եղեալ՝ սակաւ ինչ ճաշակէր։ 5 Եւ յարուցեալ գոհանայր զտեառնէ, եւ զգիշերն ամենայն յաղաւթս եւ ի սաղմոսերգութիւնս եւ յընթերցմունս աստուածային գրոց անցուցանէին։ 6 Եւ մրրկեալ սիրտն՝ եւ խռովեալ եւ տարակուսեալ, ապա փոքր ինչ կազդուրէր յուսովն Աստուծոյ։ 7 Եւ ի կատարել զառաւաւտու պաշտաւնն տային աւրհնութիւն Աստուծոյ։    8 Եւ մատուցեալ դրան քահանային ասէ ցտիկինն. «Զի՞նչ եդիր ի մտի եւ զի՞նչ ունիս առնել զյարուցեալ պատերազմս ի վերայ քո յուրացող բդեշխէն յաղագս բազում չարեացն զոր գործելոց է». Պատասխանի ետ տիկինն եւ ասէ. «Այսոքիկ վտանգեն զանձն իմ եւ որդւոց իմոց՝ տարակուսանք եւ հոգք, զի գիտեմ զառնն զամբարշտութիւնն եւ վասն այնորիկ յերկարեմ զսուգն եւ ցտիմ արտասուաւքս։ 9 Ո՞վ տայր գլխոյ իմոյ ջուր եւ աչաց իմոց աղբեւրս արտասուաց, եւ յանապատի աւթեւանս, որ լայի յաղագս անհնարին առն իմոյ ամբարշտի կորստեան եւ ուրացողի զԱստուած ճշմարիտ, եւ վասն ծննդոց իմոց տարակուսանաց՝ այլ յայլմէ երեւմանց լեալս, յաստուածգիտութենէ յանաստուածութիւն, ի լուսոյ ի խաւար փոխարկեալս։ 10 Ո՞վ ոչ ողբասցէ զայսքան կորստեան համբաւ, այսպէս ո՞ր լսելիք բերեն զլուր կորստեան, որ ոչ ունի յոյս մխիթարութեան, ո՞ր տեսանելիք տարցեն զտեսութիւն առն ամբարշտի եւ ուրացողի զԱստուած, ո՞ր բան ունիցի զայսքան աղետիցս պատմել զթշուառութիւն եւ զվտանգ, ո՞ր համբաւ մահուց, որ այսպէս զհոգի եւ զմարմին կորուսանէ ի գեհենի. ո՞ր մեռեալ որ ոչ թողուցու մասն ինչ մխիթարութեան մերձաւորաց իւրոց յերկրի։ 11 Որո՞վք այսոքիւք մերժեցից զսուգս եւ սակաւ մի հանդարտեսցի անձն իմ։ 12 Ո՜, որքան է վտանգս՝ այլս ի վերայ այլոց. ո՞վ է իմաստուն եւ հանճարեղ, որ իմասցի զլուծումն գտանել պատահելոցս. ո՜վ մարդիկ, ասացէք։ 13 Ընդ՞էր, տէր, կացեր ի հեռաստանէ եւ անտես արարեր զաղախին քո ի դէպ նեղութեան եւ տարակուսանաց եւ վտանգաւոր ժամանակի, որ ոչ այլ ուստեք իցէ մխիթարութիւն՝ բայց յԱստուծոյ։ 14 Ո՛չ վերակացուք, ո՛չ մերձաւորք, ո՛չ սիրելիք, ո՛չ ծառայք, ո՛չ աղախնեայք, ո՛չ ընտանիք, ո՛չ աւտարք, ո՛չ պանդուխտք, ո՛չ հեռաւորք, ո՛չ մերձաւորք եւ ո՛չ ոք յերկրայնոցս։ 15 Կորեաւ հաւատ, հատաւ, սպառեցաւ ամենայն յոյս իմ ի մարդկանէ եւ յերկրէ. բայց ակն կալայց Աստուծոյ ամենակալի, որ փրկեսցէ զիս եւ տայցէ ինձ թեւս որպէս աղաւնոյ, զի թռուցեալ թեւաւք եւ շնորհաւք Հոգւոյն սրբոյ հեռացեալ դադարեցից յանապատի։ 16 Եւ տայցէ զաւրութիւն ընդունել ի վերին խնամոցն, եւ սթափել փոքր ինչ ի մրրկեալ խռովութենէս, որպէս ինքն գիտէ իւրով իմաստութեամբն։ 17 Եւ ես պատրաստ եմ տալ զանձն իմ՝ բանտից եւ կապանաց եւ ամենայն կտտանաց, որով նեղէ զիս ամբարիշտն եւ ուրացողն, զի Աստուծով կեցից եւ մեռայց վասն անուան նորա, եւ ոչ թողից զաւանդութիւն սուրբ հարցն իմոց՝ լուսաւորչացն Հայոց, եւ ոչ դրդուեցայց յընդդիմակցաց իմոց, որք զինին ընդդէմ անձին իմոյ եւ ճշմարտութեան աւանդիցն, որ ի Հայր եւ յՈրդի եւ ի Հոգին սուրբ խոստովանութիւն եւ երկրպագութիւն եւ փառաբանութիւն. զի հաստատուն եւ անշարժ եւ անդրդուելի կացից մնացից զաւրութեամբ եւ շնորհիւ տեառն, եւ ընդ ուրացողին ոչ միաբանեցայց եւ ոչ պղծեցայց, այլ վարուց սրբութեան եւ արդարութեան պատկառ եղէց համբերութեամբ բազմաւ ի փառս Աստուծոյ, որ զամենայն մարդիկ կամի զի կեցցեն եւ ի գիտութիւն ճշմարտութեան եկեսցեն»։    18 Եւ այլով բանիւք բազմաւք աւաղէր ողորմ-ողորմ զծնունդս որովայնի իւրոյ եւ զվայրենութիւն առնն ամբարշտի, որ դիմեալ գայր յարուցանել պատերազմ ընդդէմ ճշմարտութեանն եւ դնել որոգայթս եւ որսալ ի կորստեան վիհն մեղաց ուրացութեամբ եւ պղծութեամբ զուստերս եւ զդստերս ըստ պարսկական աւրինացն։ 19 Եւ մխիթարէր զինքն յուսովն Աստուծոյ. զմտաւ ածեալ զոր ի սաղմոսերգութեանն պատմի, թէ «Ոչ կամէր մխիթարել անձն իմ, յիշեցի զԱստուած եւ ուրախ եղէ»։ 20 Եւ առժամայն զտրտմութիւնն փոխարկեաց յուրախութիւն։ 21 Եւ այնպէս քաջալերեալ զինքն՝ յԱստուած ապաստան առնէր զամենայն։    Դ. 1 Յայնժամ գայր բդեաշխն ուրացեալ յաշխարհ Վրաց եւ ի տուն իւր. կոչեաց զեպիսկոպոսն իւր եւ զքահանայսն, խաւսէր ընդ նոսա աղերսանաւք եւ պարգեւս խոստանայր եւ առաւել քան զառաջինն ունել ի բարիոջ. «Մի՛ խորշիք, ասէ, եւ մի՛ խղճէք յիմմէ տերութենէս»։ 2 Յղէր պատգամս եւ առ տիկինն՝ դառնալ յիւրոց կամացն եւ հաւանել կամաց նորա եւ վայելել ի փառս աշխարհիս առաւել քան զառաջինն։    Ե. 1 Եւ նոքա եկեալ, եւ եղբայր բդեշխին ընդ նոսա, որում անուն էր Ջոջիկ, եւ յարտասուս եղեալ ամենեքեան ակն ածէին ասել զպատգամս ուրացողին։ 2 Եւ յետ բազում ողբոց եւ հառաչանաց, ուր ուրեմն սկսան ասել եպիսկոպոսն եւ Ջոջիկն զասացեալսն ի բդեշխէն։    3 Իսկ տիկինն ասէ ցեպիսկոպոսն խստագոյն ձայնիւ. «Եւ դու՞ զայդ հրամայես՝ միաբանել ընդ առն ամբարշտի եւ ուրացողի զԱստուած, այդպիսեա՞ց լինիս թելադիր իբրեւ մտախաբ. աւա՜ղ իմոյ թշուառութեանս, որ մխիթարիչ ինձ ոչ գտաւ։ 4 Ծանիք զնենգութիւնս ամբարշտին, որ ձեաւք խարդախէ զիս ի կորստեան վիհն. մի՛ ընդունիք զնորայսն, որ ձեաւք որսայ զկորուստ հոգւոց որպէս զինքն։ 5 Բայց ես ոչ խաբիմ՝ իմաստութեանն առաջնորդեալ ինձ յարդարութիւն։ 6 Լուայ առաքելական խրատուն, որ զմարգարէական բանն յիշեցուցանէ, ասէ. «Ելէք ի միջոյ նոցա եւ մեկնեցարուք, ասէ տէր, եւ ի պիղծս մի մերձենայք», զի որ մերձենայ ի պոռնիկն եւ յուրացողն մի մարմին է. եւ որ մերձենայ ի տէր՝ մի հոգի է. եւ ուր հոգին է՝ անդ ազատութիւն է ի մեղաց։ 7 Եւ ես, ասէ, ընկալայց զձեզ, եւ ես եղէց ձեզ Աստուած. եւ դուք եղիջիք ինձ յուստերս եւ ի դստերս, ասէ տէր ամենակալ։ 8 Իսկ որովհետեւ զայս աւետիս ունիմք, սիրելիք եւ վերակացուք իմ, որոշեցէ՛ք զիս ի նմանէ, եւ միաւորեցայց ընդ Քրիստոսի, որ փրկէ զիս ի հաղորդութենէ ուրացողին, որսացելոյն ի սատանայէ յիւր կամսն։ 9 Եւ ինձ լիցի ամենայն սրբութեամբ եւ արդարութեամբ պաշտել զԱստուած կենդանի եւ զամենայն չարչարանս եւ վտանգս ընդունել, զոր ածելոց է ի վերայ իմ ուրացեալն յԱստուծոյ եւ թշնամին արդարութեան»։    10 Ասէ եպիսկոպոսն. «Ասացեալքդ ի քէն բարիոք են. բայց զայս զմտաւ պարտ է ածել, թէ գուցէ յառաւել բարկութիւն եւ ի նախանձ յուզիցի եւ յարուցանէ չար ի վերայ չարի վերակացուաց եւ ժողովրդոց, այլ յարուցեալ եկեսցես, թերեւս փոքր մի շիջանիցի բարկութիւնն»։ 11 Նոյնպէս եւ եղբայր բդեշխին աղաչէր։ 12 Եւ ամենեցուն ստիպեալ եւ յոյժ թախանձեալ, հաւանէր կամաց նոցա եւ ասէր. «Արարից զկամս ձեր։ 13 Ես գիտեմ զի չարչարանս ածելոց է ի վերայ իմ, այլ դուք գնասջիք յիւրաքանչիւր տեղիս եւ զիս միայն թողուցուք. եւ չեմ միայն, զի տէր իմ ընդ իս է՝ յոր յուսացեալն եմ. զի տէր է իմ աւգնական՝ եւ ես ոչ երկեայց. զի՜նչ արասցէ ինձ մարդ»։    14 Եւ յարուցեալ երթայր զհետ նոցա. եւ մտեալ յապարանսն՝ ոչ հաւանէր երթալ ի սենեակն իւր, այլ ի տնկան միում արգելոյր զինքն եւ կայր յաղաւթս առ տէր Աստուած եւ ասէր. «Տէր Աստուած իմ, ի քեզ եմ յուսացեալ, ողորմեա ինձ, ողորմեա, որ աւգնականդ ես անաւգնականից, տարակուսելոց՝ վստահութիւն. անյուսից՝ յոյս, սգաւորաց՝ մխիթարութիւն, խռովելոց՝ բերկրանք, նեղելոց՝ սփոփանք, զրկելոց՝ իրաւարար, հիւանդաց՝ առողջութիւն, տրտմեցելոց՝ ուրախութիւն, հալածելոց՝ տեղի, բեկելոց՝ ողջացուցիչ, վտանգելոց՝ անդորրութիւն, աղքատաց՝ մեծութիւն, տառապելոց՝ տուրք, աշխատելոց՝ հանգիստ, չարչարելոց՝ զաւրացուցիչ, նաւելոց՝ նաւահանգիստ, որբոց՝ հայր, անազգաց՝ ազգ, ի քեզ յուսացելոց՝ ապաւեն եւ մեծ յոյս։ 15 Տո՛ւր ինձ, տէր, զաւրութիւն եւ ժուժկալութիւն, պնդութիւն ի բարկանալ սրտմտութեամբ ուրացողին ի վերայ իմ յազդմանէ չարին, զի պահեցայց սրբութեամբ եւ անարատութեամբ, եւ ճշմարիտ հաւատով, որ ի Հայր եւ յՈրդի եւ ի սուրբ Հոգին։ 16 Դու ինքնին գիտես, տէր իմ, զի ի մանկութենէ զմեղս ատեցի եւ անարգեցի, եւ զաւրէնս քո սիրեցի։ 17 Յիշեա՛, մարդասէ՛ր տէր, զծառայսն քո՝ զհարսն իմ, որոց ես զարմ եմ, որք սիրեցին զքեզ ճշմարիտդ Աստուած, եւ նոցա բարեխաւսութեամբ աւգնեա ինձ ի պատերազմիս, որ առաջի կայ ինձ. զի ոչ ոք է իմ աւգնական, ո՛չ հայր եւ ո՛չ եղբայր, եւ ո՛չ այլ ոք ի մերձաւորաց, որ ընտանեբար եւ կամաց հոգասցէ։ 18 Դու, Աստուա՛ծ իմ եւ տէր, հայր եւ ուղղիչ, մի՛ թողուր զաղախին քո ի խնամոց քոց եւ յողորմութենէ։ 19 Այլ տուր ինձ զաւրութիւն կատարել զընթացս իմ նեղութեամբ՝ նմանութեամբ հարցն իմոց, զի եւ նոցա մասին հանգստեան ժառանգորդ գտայց։ 20 Եւ արդ, ի քեզ եմ յուսացեալ, որ զսուրբն Հռիփսիմէ փրկեցեր ի բռնութենէ թագաւորին եւ յամաւթ արարեր զհսկայազաւրն. եւ զիս՝ զանարժանս ապրեցո ի բռնութենէ ուրացողին, զի քո է յաղթութիւն եւ քեւ յաղթեցից։ 21 Եւ քեզ փառք յաւիտեանս. ամէն»։    22 Եւ կատարեալ զաղաւթսն, մնայր անդէն ի տնկանն զերիս աւուրս անկերակուր եւ անըմպելի. եւ հոգեւոր կերակրովն առաւելեալ լինէր, անդադար սաղմոսերգութեամբ ի տուէ եւ ի գիշերի։    Զ. 1 Եւ յերրորդում աւուրն իբրեւ յընթրիս մտին, առաքեաց զեղբայրն իւր զՋոջիկ եւ զկին նորին՝ կոչել յընթրիս զտիկինն։ 2 Եւ նա ոչ հաւանէր. եւ յետ բազում աղաչանաց եւ ողոքական բանից՝ երթայր լալով եւ տրտմութեամբ։ 3 Եւ ունէր աւետարան մի փոքրիկ, որ էր նախնոյ նորա սրբոյն Սահակայ, զոր ընդ իւր ունէր եւ նովաւ աղաչէր զԱստուած ի ծածուկ։ 4 Եւ ոչ եկեր եւ ոչ արբ ի դիւական ընթրեացն, այլ լուռ եղեալ արտասուաւք՝ յիշատակաւ խոստացելոց բարեացն Աստուծոյ եւ հոգեւոր վայելմանցն, որ ի Քրիստոս Յիսուս, մխիթարէր։ 5 Եւ յարուցեալ գնայր ի տեղի իւր։    6 Եւ բդեաշխն առաւել սրտմտեալ յուզէր ի բարկութիւն. եւ իբրեւ զրաւ եղեւ ընթրեացն, եւ գնացին յիւրաքանչիւր տեղիս, առաքեաց դարձեալ եւ կոչեաց զնա առ ինքն։ 7 Իսկ նա ոչ կամեցաւ գալ։ 8 Յայնժամ յարուցեալ երթայր ինքն գազանացեալ եւ քարշէր զնա ծառայիւքն ի տեղին։ 9 Եւ նա աղաղակէր եւ ասէր. «Տէր Յիսուս, աւգնեա՛ ինձ»։    10 Եւ հարկանէր զնա բրաւք սաստիկ յոյժ, եւ ոչ ոք կարէր շիջուցանել զբարկութիւն առնն։ 11 Յայնժամ ազդ առնէին եղբաւրն բդեշխին, եւ եկեալ ոչ կարէր ցածուցանել զբարկութիւն եղբաւրն. այլ եւ զնա արհամարհանաւք հալածէր ի տեղի իւր։ 12 Եւ անաչառ եւ անողորմ զհարուածսն սաստկացուցանէր՝ մինչեւ ոչ մնաց ի նմա տեղի ողջ ի բրածեծն առնելոյ։ 13 Եւ կայր իբրեւ զմեռեալ. եւ ոչ լինէր ձայն ի բարբառ երանելւոյն, եւ համարեցաւ զնա մեռեալ։ 14 Եւ բդեաշխն առաւել զայրացեալ նախատէր զԱստուած եւ զհարս սուրբ տիկնոջն։ 15 Իբրեւ պարտեցաւ՝ լքաւ, ետ հրաման անդրէն քարշել զերանելին ի տնիկն իւր, զի համարեցաւ զնա մեռեալ։    Է. 1 Եւ ընդ առաւաւտն յարուցեալ երթայր ի տեսանել զերանելին։ 2 Իբրեւ ետես եթէ կենդանի է, պահապանս կարգեաց՝ հրաման տուեալ մի՛ թողուլ զոք մտանել առ նա յարանաց կամ ի կանանց, զի նովին չարչարանաւք մեռցի, եւ կերակուր տալ գարի հաց եւ ջուր հրամայէր։ 3 Իսկ երանելին կայր վտանգեալ եւ գոհանայր զտեառնէ, որ վասն անուան նորա արժանի եղեւ չարչարանս կրել եւ ի հաղորդութենէ ուրացողին փրկեցաւ, որպէս եւ ինքն ցանկայր, եւ յուսայր այսոցիկ այսպէս եղելոց, որ ի փառս Աստուծոյ կատարեցաւ։ 4 Եւ ինքն բդեաշխն ի գործ աշխարհին կարգեցաւ։    5 Եւ ապա գայր դրան քահանայն եւ աղաչէր զպահապանսն, զի տեսանիցէ զերանելի տիկինն։ 6 Եւ յետ բազում աղաչանաց տեսանէր զնա. եւ նա ոչ կարէր կանգնել ի սաստիկ յայտմանէն մարմնոյն եւ յարենէն, որ մածեալ էր զնովաւ։ 7 Եւ տեսեալ քահանային՝ լայր դառնապէս։ 8 Եւ ասէր երանելի տիկինն. «Մի՛ լար ի վերայ իմ, զի առանց չարչարանաց հանդիսի եւ նախատանաց ոչ արդարանայ առաջի Աստուծոյ ամենայն մարդ, եւ ոչ շնորհք Փրկչին լքանէ եւ թողու զոք առանց ողորմութեան, որք յուսան ի նա։ 9 Ես այսու չարչարանաւքս սրբեցայ ի պիղծ անկողնոյ առն ամբարշտի։ 10 Եւ արդ ես ուրախ եմ ընդ չարչարանս, որ եհաս ինձ, զի այսու հանդիպեցայց բարի ժառանգութեան հարցն իմոց, որ ի Քրիստոս Յիսուս. եւ ես վասն այսր ամենայնի գոհութիւն հատուցի եւ հատուցից նմա հանապազ»։    11 Եւ քահանայն աղաչէր զերանելին առնուլ կերակուր. եւ նա թէպէտ եւ կամէր, այլ ոչ կարէր ի սաստիկ հարուածոցն։ 12 Եւ ապա հազիւ սակաւ ինչ ճաշակեալ եւ յետ աւուրց ինչ գայր ի լաւութիւն փոքր մի. եւ կայր յաղաւթս անդադար ուր արգելեալն էին զնա՝ ի տուէ եւ ի գիշերի, եւ ճաշակէր սակաւ մի ի գարէ հացէն եւ ի ջրոյն։    13 Ընդ ժամանակս ընդ այնոսիկ հասանէր երկիւղ ուստեք. եւ զորդիս նորա տանէին յամուրս ուրեք՝ անցուցանելով ընդ Կուր գետ։ 14 Եւ մի ի մանկանցն գետավէժ լինէր, եւ մեծ սուգ լինէր բդեշխին եւ աշխարհին։ 15 Իսկ տիկինն իբրեւ լսէր՝ գոհանայր զտեառնէ եւ ասէր. «Թէպէտ եւ ըստ մարմնոյ մեռաւ, այլ ըստ հոգւոյ ապրեցաւ յորոգայթէ հաւր իւրոյ ուրացողի. եւ արդ՝ Աստուծոյ փառք յամենայնի»։    16 Իսկ մարզպանն եւ նախարարքն Վրաց գային առ բդեաշխն՝ մխիթարել զնա վասն մանկանն եւ լուծանել զսուգն։ 17 Եւ նա յղէր առ տիկինն, զի յարուցեալ երթիցէ ի բանտէն եւ ի տան միում պահապանաւքն կացցէ՝ մինչեւ մարզպանն եւ նախարարքն դարձցին յիւրաքանչիւր տեղիս։ 18 Եւ նա խնդութեամբ կատարէր զհրամանն առն ամբարշտի։ 19 Եւ նորա երթեալ անդր, զանձն կրաւնաւորական զգեստիւ եւ կարգաւորութեամբ հանդիսացուցանէր՝ առաւել քան զառաւել յաւժարութեամբ պահաւք եւ աղաւթիւք, տքնութեամբ եւ արտասուաւք. եւ ամենայն լուսաւոր կարգաւք հանդիսանայր՝ մինչեւ զարմանալ ամենեցուն ընդ վարս սրբոյն։ 20 Զի այնպէս ցանկորդեալ էր աստուածասիրութեամբ, որ ոչ ինչ մեղկէր զնա ի ճգնութենէն. վասն զի ամենայն բարի գործաւք յարդարեալ էր անձն երանելւոյն՝ սուրբ, մաքուր, պարկեշտ, անարատ, մեղսատեաց, արդար, ճշմարիտ, ուղիղ, սրբասէր, բարեսէր, խոնարհ, հեզ, հլու, հպատակ, հնազանդ, ցած, հանդարտ, ողորմած, աղքատասէր, հիւրասէր, պահող, տքնող, մաղթող, արտասուող, աշխատասէր, գործասէր, արդիւնաւոր, ընթերցասէր, լսող, անոխակալ, աննախանձ, անամբարտաւան, անբարկանալի, անընչասէր, անարծաթասէր, անփառասէր, այլ աստուածասէր, հանճարեղ, իմաստուն, խորհրդական, իրաւարար, աստուածապաշտ, մեկնեալ յամենայն իրաց չարաց՝ արժանի ըստ երկնային կոչմանն խորհէր եւ արժանաւորապէս ըստ աւետարանին Քրիստոսի անարատութեամբ կենցաղավարեալ յաշխարհի վարէր զկեանս իւր։    21 Եւ իբրեւ եղեւ դառնալ մեծամեծացն յիւրաքանչիւր տեղիս, յղէր բդեաշխն առ երանելի տիկինն ողոքական բանիւք դառնալ յայնպիսի կամացն եւ հաւանել կամաց նորա։ 22 Եւ խոստանայր պարգեւս եւ առաւել մեծութիւն եւ պատիւ քան զառաջինն։    23 Իսկ նա ոչ առնոյր յանձն բնակել ընդ առն ամբարշտի եւ ուրացողի զԱստուած։ 24 Այլ զզարդս եւ զպատուական հանդերձս իւր ետ տանել առ բդեաշխն եւ պատասխանի առնէր, թէ. «Զի՞նչ բաժին կայ հաւատացելոյն ընդ անհաւատին. եւ զի՞նչ հաղորդութիւն է լուսոյ ընդ խաւարի. եւ զի՞նչ միաւորութիւն է տաճարի Աստուծոյ ընդ պոռնկի։ 25 Արդ ես ի ձեռն չարչարանացս սրբեցայ ի քո բնակցութենէդ եւ յառաջին միաւորութենէն։ 26 Ես Քրիստոսի ընծայեցայ. ոչ փառք, ոչ պատիւ, ոչ մեծութիւն եւ ոչ ինչ ի մարդկայնոցս իրք՝ փափկութիւնք եւ հեշտութիւնք կարիցեն որոշել զիս ի սիրոյն Քրիստոսի, այլ չարչարանաւք փոխեցայց յաշխարհէ եւ մեծի թագաւորին մերձ կացից, եւ անտի լուսովն առլցայց, զորոյ փոքր ինչ զխոստումն աստէն ընդունիմ շնորհաւքն Յիսուսի Քրիստոսի։ 27 Արդ՝ այսպէս կացից մնացից զգուշութեամբ ի խորհուրդս արդարութեան։ 28 Զոր ինչ կամիս՝ արա. ես պատրաստ եմ մեռանել վասն անուանն Քրիստոսի սրբութեամբ, քան թէ անցանել զաւանդութեամբ սուրբ հարցն իմոց»։    Ը. 1 Եւ տարեալ զկարասին եւ զզարդսն, պատմեցին նմա զասացեալսն երանել[ւ]ոյն։ 2 Իսկ անաւրէն բդեաշխն առաւել ի բարկութիւն շարժեալ՝ սպառնայր չար անցս անցուցանել ընդ երանելի աղախինն Քրիստոսի։ 3 Եւ առ ցասմանն ոչ ներէր, այլ յարուցեալ ինքնին երթայր եւ զոմանս ի ծառայիցն ընդ իւր տանէր. եւ երթեալ գտանէր զնա, զի կայր յաղաւթս յեկեղեցւոջն, եւ ոչ ներէր, այլ մտեալ հարկանէր զնա բրով սաստիկ, եւ բուռն հարկանէր զհերացն եւ քարշէր ի դուրս յեկեղեցւոյն։ 4 Եւ ոք ոչ իշխէր բուռն հարկանել եւ թափել ի գայլոյն զորոջն Քրիստոսի։ 5 Բայց մի ոմն ի քահանայիցն ասէր. «Զի՞ այդչափ հարկանես անողորմաբար»։ 6 Եւ նա ի վերայ նորա զցասումն հեղոյր եւ հարկանէր զքահանայն սաստիկ յոյժ, եւ ամենայն ժողովեալքն զճիչ բարձեալ լային առ հասարակ արք եւ կանայք։ 7 Եւ նա դիմէր յամենեսեան ի հարուածս՝ որպէս գազան չար եւ անընդել։    8 Եւ զերանելին քարշէր ընդ երկիրն, ընդ փուշ եւ ընդ խոչ, ընդ քար եւ ընդ թուփ եւ հրամայէր յապարանսն տանել. եւ պատառ պատառ լինէր ամենայն մարմին նորա, զի էր դժնիկ երկիրն, եւ արիւն հոսէր ի նմանէ, եւ զերկիրն արեամբ ցնդեալ ցուցանէր տեսողացն։    Թ. 1 Եւ հասեալ յապարանսն՝ անաւրէն[ն] դարձեալ ի հարուածսն յաճախէր, եւ առաւել քան զառաջինն։ 2 Իսկ սուրբ աղախինն Քրիստոսի ոչ ինչ բարբառէր, այլ ետ զինքն Աստուծոյ եւ ժուժկալութեան. եւ կայր մեծաւ ուժով, եւ ոչ ինչ գրեաց զչարչարանսն եւ զբրածեծ գանիցն։ 3 Նա եւ զհանդերձիկն, որ զանձամբն եւ զգլխովն էր, ի քարշանցն ի բաց զերծոյր ի նմանէ. եւ նա մերկ գլխովն եւ պատառոտուն զգեստովն պատսպարէր զանձն եւ գոհանայր զԱստուծոյ ի վերայ անցիցն անցելոց։ 4 Եւ ամբարիշտն ոչ ամաչէր եւ ոչ ողորմէր նմա, այլ յազդմանէ չարին յարուցեալ ասէր. «Աւգնեսցէ քեզ Քրիստոս եւ եկեղեցին եւ աղաւթք քո եւ հաւր քո, յոր յուսացեալն ես»։ 5 Եւ տայր կապել զոտս եւ զձեռս երանելւոյն երկաթի կապանաւք եւ տանել ի բանտ եւ երկանել շղթայս ի պարանոցն։ 6 Եւ հրամայէր վարել ցիցս երկաթիս ընդ որմն, եւ զշղթայսն ընդ այն կապել, եւ կնքէր զշղթայսն եւ զկապանսն։ 7 Եւ պահապանս կարգէր՝ մեծաւ ահիւ եւ զգուշութեամբ պահել եւ մի՛ զոք ամենեւին թողուլ առ նա. եւ կերակուր գարէ հաց եւ ջուր հրամայէր։ 8 Եւ ասէր. «Ուրախ լեր արդ՝ չարչարանացդ հանդիպեցար եւ դառն կապանացդ, որով կտտեմ զքեզ մինչեւ ի մահ»։    9 Պատասխանի ետ երանելին եւ ասէ. «Ուրախ եմ ընդ այս չարչարանս, զոր ածէր ի վերայ իմ եւ լնում զպակասութիւն նեղութեանցն կապանաւքս իմովք վասն սիրոյն Քրիստոսի, զի արժանաւորեցայց ժառանգութեան սուրբ հարցն իմոց, զոր նախատես զնոսա եւ զԱստուած աւտարացեալդ յԱստուծոյ եւ թշնամի արդարութեան։ 10 Զի որքան յաւելուս զտանջանս իմ՝ առաւելուս ինձ զուրախութիւն, որ ոչ անցանէ, զի առժամայն նեղութեամբս զմեծութիւն առաւելութեան փառացն պատրաստես ինձ, որ ոչ սասանի յաւիտեան. եւ դու ընկալցիս վրէժս յարդարադատն Աստուծոյ յաւուրն այցելութեան»։    11 Եւ ամբարիշտն ոչ ինչ պատասխանի առնէր, այլ զարմանայր ընդ ժուժկալութիւն եւ ընդ համբերութիւն երանելւոյն։ 12 Եւ թողեալ զնա նովին կապանաւքն գնայր յաշխարհէն բդեաշխն։    Ժ. 1 Եւ յետ երից աւուրց գայր դրան քահանայն, տայր ինչս պահպանացն եւ մտանէր առ երանելին եւ տեսանէր զնա կապանաւքն՝ լի ուրախութեամբ եւ զուարթութեամբ յանդադար սաղմոսերգութեան, եւ երանէր զնա, որ զայնպիսի համբերութիւն վասն անուանն Աստուծոյ կրէր՝ տանջանս եւ կապանս ընդունելով, եւ ասէր. «Երանելի ես դու ի կանայս. արդարեւ ի բարի արմատոց բարի շառաւեղ ցուցեալ. յայսմ հետէ երանիցեն քեզ ամենայն հաւատացեալք արդարապէս, զի յուսովն Աստուծոյ վանեցեր զամբարիշտն եւ զանուն եւ զոգի ժառանգեցեր ըստ նմանութեան սրբոյն Հռի[ւ]փսիմէի, ընդ նմին եւ դու պսակեսցիս յամենեցունց տեառնէն եւ ի փրկչէն մերմէ Յիսուսէ Քրիստոսէ»։    2 Ասէ երանելին. «Ես ոչ եմ արժանի պսակաց եւ երանութեանց սրբոյն, որ ոչ մերձեցաւ յայր ամբարիշտ, այլ սրբութեամբ կացեալ եւ վասն սրբութեան ընդդիմամարտեալ յաղթեաց չարին եւ սրբագոյն եւս լինէր սուրբ արեամբն իւրով սուրբ ընկերաւքն հանդերձ։ 3 Իսկ ես բնակեալ ընդ առն ամբարշտի՝ ծնայ որդիս ի կորուստ եւ յապականութիւն ի ձեռն առն ժանտի. թէպէտ ի շնորհաց աւազանին ծնան վերստին, եւ ես արդարութեամբ սնուցի եւ յուսայի յԱստուած մերձաւորս առնել խրատու եւ ուսմամբ տեառն, բայց ոչ եղեն արժանի, զի սերմն ժանտի են։ 4 Բայց մի ինչ է, որ՝ ի ձեռն չարչարանաց եւ երկաթի կապանաց սրբեցայ ի մերձաւորութենէ ուրացողին։ 5 Եւ այս յայտ եղեւ ամենեցուն, եթէ ի ձեռս իմ էր զերծանել ի տանջանաց եւ ի կապանաց եւ բանտից եւ յայլոց նեղութեանց, որովք կտտեն զիս։ 6 Եւ արդ, ես ոչ անյոյս լինիմ ի վստահացեալսն, քանզի զթիկունս իմ ետու ի հարուածս եւ զծնաւտս իմ յապտակս, եւ զձեռս եւ զպարանոցս իմ ի կապանս երկաթիս, եւ զերեսս իմ ոչ դարձուցից յամաւթոյ։ 7 Զի տէր է իմ աւգնական, եւ ես ոչ երկեայց. զի՞նչ արասցէ ինձ մարդ։ 8 Արդ, այսպէս փոխեցայց հանդերձ զգուշութեամբ, կատարեալ կարգաւք եւ կրաւնիւք մինչեւ իցէ շունչս ի մարմնի իմում. զի թերեւս հաղորդեցայց սրբոցն դասուց եւ մտից ի յարկսն լուսեղէնս»։    9 Իսկ նա յոյժ ուրախ եղեալ ընդ տիկնոջն համբերութիւն, ի վանս իւր դառնայր եւ ի ծածուկ աւր ըստ աւրէ արբանեկէր կապանացն։    10 Եւ բդեաշխն հեռանայր ի կողմանս Ճորայ, եւ եղբայր բդեշխին ոչ էր ի սահմանսն յորժամ երկրորդ չարչարանքն եւ կապանքն հասանէին սրբոյ Շուշանկանն։ 11 Եւ լուեալ յոյժ տրտմէր. եւ երթեալ աղաչէր լուծանել զկապանսն. եւ բազում աւուրք անցանէին, եւ հազիւ ածէր ի հաւան զատեցողն Աստուծոյ՝ միայն զշղթայսն լուծանել ի պարանոցէն։ 12 Այլ վասն ոտիցն երդումն արարեալ ոչ լուծանել մինչեւ ցաւր մահուան իւրոյ։    13 Եւ այսպէս նովին կապանաւք եւ տառապանաւք, սովով եւ ծարաւով, եւ նեղութեամբ զվեց ամս ի բանտին կատարէր եւ զվեց ամն ոչ դադարէր ի պնդութենէ կրաւնիցն, յորս հանդիսանայր եւ ճգնէր պահաւք եւ աղաւթիւք, տքնութեամբ եւ արտասուաւք, անդադար սաղմոսերգութեամբ զցայգ եւ զցերեկ հարուածեալ անձամբ եւ դառն կապանաւք, գարէ հացիւ եւ ջրով շատացեալ։ 14 Եւ ի պահս սրբոյ զատկին զշաբաթսն ոչ ինչ ճաշակեալ, բայց ի շաբաթու եւ ի կիւրակէի սակաւ ինչ բանջարաճաշակ լինէր։    ԺԱ. 1 Եւ ի համբաւ առաքինութեան նորա գային տեսանել բազումք՝ արք եւ կանայք, ուխտաւորք եւ աշխարհականք, լսէին ի նմանէ զվարս պարկեշտութեան եւ արդարութեան։ 2 Եւ նա յորդորէր զբազումս թողուլ զաշխարհս եւ որ ինչ յաշխարհի է եւ երթեալ զհետ անանց կենացն։ 3 Եւ բազում տարակուսելոց ի ձեռն աղաւթից նորա առնէր տէր այցելութիւն. անորդեաց՝ որդիս, դիւահարաց՝ բժշկութիւն, ախտաժետաց՝ ի պէսպէս ցաւոց առողջութիւն, ամենայն վշտացելոց՝ մխիթարութիւն. եւ իւրաքանչիւր ըստ իւրում անձին յԱստուծոյ խնամոցն պարգեւս բարեաց շնորհէր երանելին սուրբ աղաւթիւքն իւրովք։ 4 Եւ ամենայն ոք, որ գայր առ նա, լի ուրախութեամբ դառնայր։ 5 Եւ փառաւոր լինէր նովաւ անուն տեառն ուր եւ լսելի լինէր համբաւ սրբոյն։ 6 Վասն որոյ եւ կին մի Պարսիկ ի մոգացն անուանի, բորոտ, որոյ չէր ինչ առողջութիւն գտեալ ի բժշկացն Պարսից, գայր ի համբաւ սրբոյն եւ առաջի անկանէր եւ հայցէր զբժշկութիւն։ 7 Իսկ երանելին ասէր. «Եթէ հաւատաս յԱստուած ճշմարիտ եւ թողուս զաւրէնս Պարսկաց, խնդրեմ աղաւթիւք ի տեառնէ, եւ առցես զբժշկութիւն յԱստուծոյ եւ ծանիցես զմեծ զաւրութիւն Աստուծոյ մերոյ»։ 8 Ասէ կինն Պարսիկ. «Հաւատամ յԱստուած քրիստոնէից»։ 9 Եւ հրամայէր մկրտել զնա. եւ առժամայն սրբեցաւ ի բորոտութենէն։ 10 Եւ տայր փառս Աստուծոյ եւ աւրհնէր զԱստուած, եւ խոստովանէր զԱմենասուրբ զԵրրորդութիւնն, եւ ի բաց կայր ի պարսկական աւրինացն, եւ ընտանենայր Աստուծոյ, որով բժշկութիւն եգիտ։ 11 Եւ պատմէին սքանչելիս այս ընդ ամենայն երկիրն. եւ ինքն իսկ կինն պատմէր մոգաց եւ մոգպետացն եւ մեծամեծացն Պարսից զսքանչելիսն, զոր արար Աստուած ի ձեռն երանելի տիկնոջն։    ԺԲ. 1 Եւ լուեալ զայս ամենայն բդեաշխն զայրանայր։ 2 Եւ յետ չորից ամաց դառնայր ի հեռաւոր ճանապարհէն եւ գայր ուր տիկինն էր եւ մեծամեծ տանջանս եւ հարուածս ի վերայ պահապանացն առնէր, ասէր «Ո՞չ պատուիրելով պատուիրեցի ձեզ զգոյշ լինել, մի՛ զոք թողուլ առ նա»։ 3 Մատուցանէր եւ նոցա գան մահու։ 4 Եւ զերանելին առաւել եւս նեղէր ի կապանս բանտին։    ԺԳ. Եւ յետ այսր ամենայնի ոչ կարաց կամաց իւրոց հասանել անաւրէն բդեաշխն զոր կարծէր։ 2 Յայլ հնարս մտանէր. ապա գտանէր կին մի կախարդ եւ նովաւ ջանայր լուծանել զնա ի գեղեցիկ կրաւնիցն։ 3 Եւ կինն յանձն առնոյր։ 4 Եւ տարի մի մարտեաւ ընդ նմա այնպիսի դիւական ցնորիւք բդեաշխն։ 5 Եւ ոչ ինչ կարաց առնել, այլ առաւել տեսանէր զնա ի հանդէս Աստուծոյ կամացն։ 6 Եւ յայսմ եւս յամաւթ եւ ծիծաղելի հաւատացելոցն լինէր, եւ ոչ դադարէր ի նանիր խորհրդոցն՝ թէպէտ եւ որպէս մեքենայ ինչ յամուր պարսպէ ի բաց դառնայր յառաքինւոյն։ 7 Նաեւ զորդիսն եւս ուրացուցանէր եւ ի ձեռն մոգպետացն հնազանդեցուցանէր, շնորհուկս առնելով արքային Պարսից, զի առաւել պատիւ ընկալցի ի նմանէ։ 8 Եւ զտանջանսն եւ զկապանսն տիկնոջն ի ձեռն հաւատարմաց արքային ծանուցանէր, եթէ՝ «Դուստր Վարդանայ է, որ ընդդիմացաւ արքայից արքային, եւ վասն այսր աւրինաց կտտեմ եւ տանջեմ զնա մինչեւ ի մահ, զի ոչ հաւանեցաւ պաշտել զաստուածս արքայի, որպէս զհայր իւր աշխարհաւեր»։    ԺԴ. 1 Բայց զի՞նչ եւս պարտ է զնորայսն յիշել զչարիսն, որ յամենայնի կատարեաց զմեղս, բայց ոչ ինչ կարաց յաղթել առաքինւոյ անձինն եւ մեծախորհրդի. թէպէտ որպէս զալիս ծովու զվիմաւ հոսէր զվեց ամս եւ կտտէր պէսպէս փորձութեամբք եւ նեղութեամբքն զսուրբն՝ հարուածովք, բանտիւ, սովով, ծարաւով, կախարդիւք, սակայն առաքինւոյն ոչ ինչ վնասեալ յայնմ ամենայնէ, այլ առաւել եւս ճգնէր վասն անուան տեառն Աստուծոյ։ 2 Եւ էր հանդերձ նորա ի մերկոյ քուրձ եւ ի վերոյ պարեգաւտ անտիոքացի, եւ բարձիկ փոքրիկ մաշկեայ ի սնարս, եւ աղաւթանոց փոքրիկ, եւ բոկոտն եւս. եւ կերակուր՝ հաց գարեղէն եւ ջուր ըմպելի։ 3 Մանաւանդ բազում անգամ այն էր, որ առանց կերակրոյ լինէր եւ ամենայնիւ ի բարի աւանդս սուրբ հարցն իւրոց՝ կատարեալ ընդ կատարեալսն արհամարհելով զվտանգս ամենայն, որ մարտեան ընդ նմա։ 4 Եւ վերին տեսութեանցն բազում անգամ հաղորդեալ, որ քաջալերէր զնա զաւրանալ ի մարտսն։    ԺԵ. 1 Եւ ի մտանել եւթներորդի ամի հարուածոցն նորա եւ կապանացն, եւ բանտին, հիւանդանայր երանելին յանհնարին չարչարանացն եւ ի սաստիկ ճգնութեանցն, զոր կրեաց սուրբ աղախինն Քրիստոսի։    ԺԶ. 1 Գայր եղբայր բդեշխին Ջոջիկ եւ երկրպագէր սուրբ Նշանին, որ առաջի տիկնոջն, եւ անկանէր առաջի սուրբ աղախնոյն Քրիստոսի հանդերձ կնաւ իւրով՝ զի աւրհնեսցին ի նմանէ. նաեւ խոստովան լինէր զմեղս իւր եւ խնդրէր զթողութիւն ի նմանէ։ 2 Եւ նա ուսուցանէր՝ սիրել զարդարութիւն եւ ատել զանիրաւութիւն, «Եւ զամենայն գործս բարիս, որ ընդդէմ մեղաց է, կատարեսցես, որ ընդունելի է Աստուծոյ, որ է պտուղ ապաշխարութեան, եւ ընկալցիս զաւրհնութիւն յԱստուծոյ եւ առաջնորդաց եկեղեցւոյ. եւ այլ մի եւս մեղիցես յետ բարեգործութեանն, զի մի՛ չար եւս ինչ լինիցի քեզ»։ 3 Եւ այլ բազում յորդորական բանիւք խրատէր զնա եւ աւրհնէր։ 4 Եւ յուղարկէր ի տեղի իւր։    ԺԷ. 1 Գայր եւ գլուխ եպիսկոպոսացն Սամուէլ եւ Յովհան եպիսկոպոս հանդերձ քահանայիւք եւ սարկաւագաւք, որք էիք քաջալերիչք եւ կցորդք նեղութեան երանելւոյն, զի յուղարկեսցեն զսուրբն ի մեծ աշխատութեանցն առ նաւահանգիստն Քրիստոս։ 2 Նոյնպէս եւ նախարարք եւ ազատք եւ տիկնայք, եւ այլ սեպուհք աշխարհին Վրաց, զի հաղորդեսցին յուղարկման եւ աւրհնութեան երանելւոյն։    3 Եւ խնդրէին ամենեքեան զերկաթի կապանսն ի նշխարս առնուլ առ ի յիշատակ սրբոյն։ 4 Եւ նա ասէր. «Եւ ոչ եմ այդմ արժանի, բայց վասն աստուածասիրութեան ձերոյ եղիցի ձեզ որպէս եւ կամիք»։ 5 Եւ աւրհնէր զամենեսեան ըստ իւրաքանչիւր արժանաւորութեան եւ ասէր երանելին «Ամենալին Քրիստոս լի արասցէ զձեզ ամենայն հոգեւոր աւրհնութեամբ եւ վայելչութեամբ»։    ԺԸ. 1 Նաեւ վասն եպիսկոպոսի տանն գոհութիւն մատուցանէր՝ վասն հպատակութեան որպէս հաւր եւ դայեկի, եւ ասէր դնել զինքն ի տեղւոջն, ուստի զառաջինն քարշեցաւ. «Եթէ իցեմ, ասէ, արժանի զայդ առնել»։    2 Եւ այսպէս հրաժարեալ յամենեցունց եւ աւրհնեալ զամենեսեան ի Քրիստոս, գոհութիւն յաղթութեան Ամենասուրբ Երրորդութեանն ի բարձունս վեր առաքէր հանդերձ ամենայն ժողովելովքն՝ հասանել երկնաւորին, որում ցանկայր երանելին ելանել նեղութեամբ յերկրէ։ 3 Եւ կացեալ յաղաւթս սուրբն Աստուծոյ եւ տարածեալ զձեռս իւր ասէ. «Գոհանամ զքէն, Տէ՛ր Աստուած, որ արժանի արարեր զանարաժանութիւնս իմ՝ կատարել նեղութեամբ զընթացս իմ։ 4 Արդ՝ ընկալ զհոգի իմ, որ ընդունողդ ես հոգւոց եւ արարիչ ամենայն արարածոց, եւ փրկիչ եւ կեցուցիչ. արժանաւորեա՛ զիս ընդ սիրելիս քո հասանել հանգստեան ի խորանսդ յաւիտենից, զոր պատրաստեալ ես սիրելեաց քոց, ուստի մերժեալ են ցաւք եւ տրտմութիւնք, եւ հեծութիւնք, եւ ամենայն որ ինչ ըստ աշխարհի բերմանս է։ 5 Եւ զփոքր նեղութիւնս, եւ զկապանս, եւ զբանտս, որ վասն անուան քո ընկալայ ի հաճոյս քեզ, ընկա՛լ եւ զիս, սրբոցն հատուցմանցն արժանաւորեա՛ հարցն իմոց՝ սիրելեաց քոց, որք իւրաքանչիւր կարգի պաշտեցին զքեզ, ճշմարիտդ Աստուած, եւ մեռան վասն փառաւորեալ եւ սուրբ անուանդ քո։ 6 Եւ արդ՝ ես զի՞նչ եւս բերիցեմ ի համար զիմ նեղութիւնս, այլ ի շնորհս մարդասիրութեան քո յուսացեալ ի ձեռս քո աւանդեմ զհոգի իմ»։    7 Եւ զայս ասացեալ սրբոյն, աւանդեաց զհոգին ի ձեռս Աստուծոյ ամենակալի։ 8 Եւ ամենեցուն յարտասուս եղեալ լային մեծաւ երկիւղիւ եւ տային աւրհնութիւն տեառն Աստուծոյ մերոյ։    ԺԹ. 1 Իսկ եպիսկոպոսն եւ ամենայն ժողովեալքն ամփոփեալ զմարմինն երանելւոյն եւ լուացեալ ի ձեռն պարկեշտ կանանց, եւ իւղովք անուշիւք եւ խնկովք զպետսն բերեալ եւ պատեալ սուրբ կտաւաւք, հանդերձ սաղմոսիւք եւ աւրհնութեամբք եւ երգովք հոգեւորաւք եւ շնորհաւք եւ մոմեղինաւք լուցելովք եդին ի պատրաստեալ տեղւոջն, որպէս պատուիրեաց նոցա սուրբ աղախինն Քրիստոսի։ 2 Եւ զգիշերն ամենայն աւրհնութիւն եւ փառաբանութիւն մատուցանէին Տեառն Աստուծոյ մինչեւ ի ժամ ճաշոյն։    Ի. 1 Եւ ապա պատարագ մատուցանէին եւ տաւն մեծ կատարէին զաւր հանգստեան սրբոյ Շուշանկանն ի տասն եւ եւթնն Քաղոց ամսոյ։ 2 Եւ սահմանեցին ամ յամէ կատարել զյիշատակ սրբոյն բազմամբոխ ժողովրդովք ի փառս եւ ի գովութիւն Ամենասուրբ Երրորդութեան։ 3 Եւ բժշկութիւնս ոչ սակաւս առնէր տէր բարեխաւսութեամբ սրբոյն հաւատացելոց։    4 Այս է հանդէս նահատակութեան սրբոյ Շուշանկանն, որ ի Հայր եւ յՈրդի եւ ի Սուրբ Հոգին այսպէս ընծայեալ, եւ այսպէս Քրիստոսի մերձ լիեալ, եւ այսպէս Հոգւոյն սրբոյ աւթեւան եւ բնակարան գտեալ կատարեցաւ՝ ի փառս Ամենասուրբ Երրորդութեանն եւ անթառամ փառաց պսակաւն պսակեցաւ ընդ ամենայն սուրբս ի Քրիստոս Յիսուս՝ ի տէր մեր, որում վայել է փառք, իշխանութիւն եւ պատիւ, հանդերձ Հարբ եւ Ամենասուրբ Հոգւովն, այժմ եւ միշտ եւ յաւիտեանս յաւիտենից, ամէն։