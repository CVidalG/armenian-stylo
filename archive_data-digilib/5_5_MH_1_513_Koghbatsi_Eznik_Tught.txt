Ի ԹՂԹՈՅՆ ԵԶՆԿԱՅ ԿՈՂԲԱՑՒՈՅ ԹԱՐԳՄԱՆՉԻ, ԶՈՐ ԳՐԵԱՑ Ի ԿՈՍՏԱՆԴՆՈՒՊՈԼԻՍ ԱՌ ԵՐԱՆԵԼԻՆ ՄԱՇՏՈՑ ՎԱՐԴԱՊԵՏ, ՅԵՏ ԱՌԱՋՆՈՅ ԺՈՂՈՎՈՅՆ ԵՓԵՍՈՍԻ ՅՈՐՈՒՄ ԼՈՒԾԻՆ Ի ՊԱՏՈՒՈՅ ԶՆԵՍՏՈՐ ԿՈՍՏԱՆԴՆՈՒՊՈԼՍԻ ԵՊԻՍԿՈՊՈՍ
    
[1]
    1 Եւ վասն հաստատութեան եկեղեցեաց, զոր կարծեաց յարուցեալ հողմ մոլորութեան եւ շարժել, սուրբ աղաւթիւք ձեր դադարեաց, եւ ի միաբանութիւն եկին ամենայն եպիսկոպոսք Հոռոմոց՝ ունել հաստատուն զառաջին երեքհարիւրոցն հաւատս, եւ նզովեցին, զի մի ոք իշխեսցէ նորած[ին] ինչ եւ աւտարոտի հաւատս, այլ ի նորին վերայ շինել եւ զնոյն ուսուցանել. խոստովանել զՔրիստոս՝ Աստուած ճշմարիտ եւ Որդի Աստուծոյ եւ Միածին, ծնեալ ի Հաւրէ յառաջ քան զյաւիտեանս, եւ Տէր արարիչ ամենայն արարածոց, եւ զնոյն Բանն Աստուած ի վախճան ժամանակաց զգեցեալ մարմին եւ եղեալ վասն մեր մարդ, առանց շրջելոյ եւ անկանելոյ յիւր աստուածական բնութենէն, եւ ծնեալ ի սուրբ Կուսէն, Աստուած՝ ըստ մարմնաւոր ծննդեան մարդ կատարեալ. եւ կոչի եւ է Կոյսն Տիրածին եւ Աստուածածին, եւ ծնեալն Աստուած եւ մարդ կատարեալ։
[2]
    1 Մի Աստուած խոստովանիմք՝ յանդիմանութիւն բազմանուն չաստուածոցն, ինքնակաց, անպատճառական, պարզական, անյաւդական, արարիչ, ամենակալ, ամենազաւր, ամենագործ, հաստիչ եւ կազմիչ երեւելեաց եւ աներեւութից։ 2 Եւ ի նմանէն եւ ընդ նմա եւ առ նմին մի Ծնունդն՝ անսկզբնակից, արարչակից, համազաւր, համագործ։ Եւ մի Հոգի Սուրբ Աստուծոյ, մշտնջենաւոր բղխեալ եւ ընդ նմին եւ առ նմին՝ արարչակից եւ զաւրակից Հաւր եւ Որդւոյ։ Այսպէս կատարեալ Սուրբ Երրորդութիւնն դաւանի [ի] սուրբ եւ ի համաշխարհական եկեղեցիս, անմարմին, անզննական, անտարական, կանխագէտ, յառաջիմաց քան զամենայն արարեալս եւ հաստեալս, ի մի թագաւորութիւն եւ ի մի աստուածութիւն՝ յերիս անձինս կատարեալս։ 3 Զի ո՛չ անձն Հաւր է անձն Որդւոյ. քանզի ոչ իւրոյ անձինն է Հայր, եւ ո՛չ անձն Որդւոյ է անձն Հաւր. քանզի ոչ եթե իւրոյ անձինն է Որդի, եւ ո՛չ անձն Սուրբ Հոգւոյն է անձն Հաւր կամ Որդւոյ, զի ո՛չ եթե իւրոյ անձինն է Հոգի, այլ Աստուծոյ Հոգի։
    