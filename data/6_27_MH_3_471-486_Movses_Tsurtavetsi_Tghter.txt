ՄՈՎՍԷՍ ՑՈՒՐՏԱՒԵՑԻԱՌԱՋԻՆ ԹՈՒՂԹ Ի ՄՈՎՍԷՍԷ ԵՊԻՍԿՈՊՈՍԷ ԱՌ ՎՐԹԱՆԷՍ ՔԵՐԴՈՂ ԵՐԿՐՈՐԴ ԹՈՒՂԹ Ի ՄՈՎՍԻՍԷ ԵՊԻՍԿՈՊՈՍԷ ԱՌ ՎՐԹԱՆԷՍ ՔԵՐԴՈՂ ԵՐՐՈՐԴ ԹՈՒՂԹ Ի ՄՈՎՍԷՍԷ ԵՊԻՍԿՈՊՈՍԷ ԱՌ ՎՐԹԱՆԷՍ ՔԵՐԴՈՂ ԹՈՒՂԹ ԱՌ ՍՐԲԱՍԷՐ ՏԷՐ ԱԲՐԱՀԱՄ՝ Ի ՄՈՎՍԻՍԷ ԹՈՒՂԹ ԱՌ ՏԷՐ ՍՄԲԱՏ Ի ՄՈՎՍԷՍԷԹՈՒՂԹ ՇՐՋԱԳԱՅԱԿԱՆ. ՊԱՏՃԱՌՔ Դ. ԺՈՂՈՎՈՅՆ ԵՐԿԱԲՆԱԿԱՑՆ    ԱՅՍ ԱՌԱՋԻՆ ԹՈՒՂԹ ԳՐԵՑԱՒ Ի ՄՈՎՍԷՍԷ ԵՊԻՍԿՈՊՈՍԷ ԱՌ ՎՐԹԱՆԷՍ ՔԵՐԴՈՂ ՍՐԲՈՅՆ ԳՐԻԳՈՐԻ ՏԵՂԱՊԱՀ    1 Փափաքելի վիճակի Քրիստոսեան հաւատոցն սիրելութեամբ ընդունաւղ, եւ ինձ երեւեալ հայրաձեւ եւ մերձաւոր Տէր Վրթանէս. ի Մովսէսէ անարժանէ, քեզ եւ քոյոցդ, բազում խոնարհութեամբ երկրպագութիւն. ընդ որով եւ առաւել ողջունի հարցութիւն։    2 Ծանուցանեմ փոքր ի շատէ Տեառն մերում զդժնդակ նեղութիւնս որ եհաս մեզ։ 3 Դէպ եղեւ ինձ ի տիս տղայութեան հասանել յեպիսկոպոսարանն Ցուրտաւայ, որոյ եկեղեցւոյ ըստ աւրինաց աշակերտ իսկ էի, որ սնայ եւ ուսայ դպրութիւն հայերէն եւ վրացերէն, ուր եւ պարգեւեցաւ իսկ ինձ անարժանիս ի Տեառնէ հասանել յաթոռ վարդապետական եւ յետ այնորիկ եպիսկոպոս նոյն տան դրանն բդեշխի։ 4 Ոչ եթէ ըստ արժանեաց ինչ իմոց ասեմ, այլ որպէս կարծեմ ի յանդիմանութիւն ուրացաւղաց զՈրդին Աստուծոյ։ 5 Քանզի յետ յայսչափ անցելոց ժամանակաց ապա եւս հասի ի վերայ, թէ որպէս Վիրք զկանաչագեղ տերեւն միայն ունէին, ո՜ստս առանց պտղոյ ունելով յինքեանս, ըստ աւրինակի սաղարթալից թզենւոյն, յորում պտուղ ոչ եգիտ Տէրն, այլ տերեւ միայն։ 6 Ըստ որում եւ այսոքիկ ի հաճոյս մարդկան, զամենայն պաշտաւնն լի եւ կատարեալ կարծեցուցանէին ցուցանել։ 7 Իսկ յորժամ ծանեաք զմեծարանսն մատուցանել հրէական սահմանի ժողովոյն Քաղկեդոնի, եւ զհայհոյութիւնս, որ յՈրդին Աստուծոյ, նա եւ ոչ տերեւն կանաչ գոյր ի նոսա։ 8 Վասն որոյ զբանն ի վեր առեալ՝ թշնամի եղեաք կաթուղիկոս անուանն, եւ ամենայն իշխանացն եւ աշխարհին. եւ վախճան այս է, զի հալածեցայ։ 9 Եւ թէպէտ վասն իմ մեղացն՝ ի ժամուս յառաջնորդութենէ զրկեալ է աշխարհս Հայոց, հարկ համարեցայ գալ ծանուցանել սրբութեանդ ձերում զկորուստ աշխարհին, եւ զիմ տառապանս։ 10 Եւ թէ որպէս վասն խստութեան ձմերայնւոյս եւ փքայոյզ լինելոյ, արգելեալ եղէ ի սրբոյ Մկրտչի Յովհաննու ի վանս որ յԱրագածու ոտին. եւ ընկալեալ ես ի ձեռն երանելւոյ տեառն Բաբիւլասայ վանից երէցու՝ զայդ ի մանկանէդ լսէք։ 11 Բայց առ ժամս գրեցի եւ ես ի հայ լեզու ցիշխանութիւնն Ցուրտաւայ Եկեղեցւոյն։ 12 Հրամայեցէք գրել եւ դուք զի նախանձաւոր են ուղղափառ հաւատոյ. թող զի յաղանդոյն առաւել զգուշանան։ 13 Գրեցէք եւ առ Կիւրոն եւ առ իշխանս աշխարհին։ 14 Եւ ի ձեռն թղթոյ խրատ տուք բերել. եւ զողջոյն սրբութեան ձերոյ ծանուցէք մեզ։ 15 Եւ դուք ողջ լերուք ի Տէր։        ԹՈՒՂԹ ԵՐԿՐՈՐԴ Ի ՄՈՎՍԻՍԷ ԵՊԻՍԿՈՊՈՍԷ ԱՌ ՎՐԹԱՆԷՍ ՔԵՐԴՈՂ        1 Տեսի զգիր ողջունաբեր սրբութեան քո, եւ լուեալ զբանս մխիթարութեան որ ի սմա, գոհանալով զՔրիստոսէ Աստուծոյ՝ անհոգացայ։ 2 Զի ձեր ի ձեռն առնլով զիս, ահա կրկին կենաց դիպեցայ, հոգալով զիս եւ զաշխարհն որպէս արժան իսկ է։ 3 Եւ իմ վստահութիւն էր։ 4 Արդ որպէս զսկիզբնդ յաւժարութեամբ արարէք, աղաչեմ բարեխաւսութեամբ սրբոց ջանացարուք եւ ի գլուխ տանել։ 5 Այս անգամ հրամայեցէք գրել թուղթ մի առ կաթուղիկոս անունն, եւ առ Ատրներսեհ եւ Վահան եւ Բրզմիհր, յանդիմանելով զժողովն Քաղկեդովնի. եւ թուղթ մի առ Պետրոս յանձնառութեան։ 6 Եւ ամէն աւրինակ ի ձեռն ձերոյ աշակերտի առաքեցէք, որ իմ մանուկս տանի եւ ածէ խաղաղութեամբ՝ շնորհիւն Քրիստոսի Աստուծոյ, եւ յորժամ զպատասխանիսն ընդունիք։ 7 Ապա թէ ոչ ձեզ պիտի երթալ, թող զի լինիք աշխատ, յիշելով զյորդորականն Տեառն՝ բարբառով մարգարէին. թէ երթայք ի դրունս իմ, դուք որ կարողքդ էք եւ զքարինսն ի ճանապարհէն ի բաց ընկեցէք, զի մի իւիք սայթաքիցեն ժողովուրդք իմ։ 8 Զի եւ մեք թէպէտ եւ կամք, վասն տգիտութեան եւ միայնութեան, կամ վասն չարութեան առաջնորդին մերոյ զանգիտեցաք ինչ, եւ յոյս ի ձեզ եդաք, զի եւ նա իսկ այդր սրբոյ Աթոռոյդ աշակերտ է մեւք հանդերձ, թէպէտ եւ ի ժամուս ի սնոտի մեծութենէն իբրեւ զգետ ինչ ի բազում ուղխից է յարուցեալ՝ եւ իբրեւ զգազան ինչ դժնդակ ճիրանամբքն եւ մագլամբքն է սաստկացեալ, զոր ամաչեցուսցէ Տէր Աստուած աղաւթիւք սրբոյն Գրիգորի։ 9 Եւ ըստ աւրինակի առաջնոց վարդապետացն ի ձեռն ձեր խզել զայդ վարմ խորամանգ աւձին, եւ երգակցել ընդ երանելոյն Պաւղոսի, թէ յԱղուանից մինչեւ յաշխարհն Վրաց, մեզ եհաս լի առնել զաւետարանն Քրիստոսի, եւ լսել զուրախարար զբարբառն զհրաւիրական, թէ Բարի մշակ եւ հաւատարիմ, հանդերձ ընդ քեզ փրկեալ գնդաւդ, եկ մուտ յուրախութիւն Տեառն քո։ 10 Որոց լիցի ձեզ հասանել, Տէր Վրթանէս, հանդերձ ամենայն ուխտիւք. ի ձեռն ձեր եւ մեզ՝ շնորհիւն Քրիստոսի Աստուծոյ մերոյ։    11 Ողջ լեր ի Տէր, եւ մեզ աղաւթս արա։     ԹՈՒՂԹ ԵՐՐՈՐԴ ՄՈՎՍԷՍԻ ԵՊԻՍԿՈՊՈՍԻ ԱՌ ՎՐԹԱՆԷՍ ՔԵՐԴՈՂ        1 Սրբասիրի Տեառն Վրթանիսի, ի Մովսէսէ անարժանէ, Տերամբ ողջո՜յն։    2 Զթուղթսն զոր գրեցէք առ կաթուղիկոսն անուանեալ եւ առ այլ իշխանս աշխարհին, եւ առ Պետրոս, զոր խնդրեցի ի ձերմէ սրբութենէդ, ետու տանել մանկան իմոյ, եւ այժմ եկն։ 3 Բայց յաշխատութենէ այդր ոչ կարաց գալ եւ ձեզ զրոյց տալ. թէ որպէս նախ յանդիման իսկ ոք չիշխեաց տանել զթուղթն կաթուղիկոս անուանն։ 4 Ապա թէպէտ ի վերջոյ տարան, յընթեռնուլ թղթոյն, ասէ, ի սաստիկ բարկութիւն շարժեալ, զայրացեալ սրտիւ եւ եղծեալ գունով զաւրէն ցաւածոյ, նզովէր եւ թշնամանէր, ասէ, զՀայաստանեայս. եւ թղթոյն պատասխանի ոչ ինքն արար եւ ոչ այլոցն ետ առնել։ 5 Զայս յԵրուսաղէմ առ հայրապետ քաղաքին տամ տանել, ասէ, որ պատասխանի առնէ։ 6 Բայց սակաւուց ոմանց, որոց արարեալ է պատասխանի, ետու բերել առ Տէրդ, հրամայեցէք ընթեռնուլ, եւ մեզ ծանուցէք զինչ գրեալն է։ 7 Զձեզ յարաժամ յաշխատութիւն պահեցի, Աստուած եղիցի վարձահատոյց։ 8 Բայց ձանձրանայք մի, աղաչեմ. որով աւրինակաւ եւ է, յանձն լիցի ձեզ մոլորեալ աշխարհն եւ անձն իմ տառապեալ։ 9 Եւ զայս եւս աղաչեմ զՏէր. զգիրս երանելոյն Տիմոթէոսի բովանդակ ստացայ. եւ թուղթք, որ ի սուրբ եկեղեցւոջդ եւ առ ձեզ գտան, զամենայնն գրեցի։ 10 Հասին առ իս եւ այլ թուղթք, բովանդակ տեղա՜ց տեղա՜ց, երանելի վարդապետացն, որք յանդիմանեն եւ նզովեն զժողով երկաբնակացն։ 11 Բայց յետ ի բաց բարձութեան սահմանի հրէական ժողովոյն, բարեպաշտ թագաւորացն երանելոյն Զենոնի եւ Անաստասայ, ոչ գտի ուրեք, թէ ո՜րպէս դարձեալ նորոգաձեւութիւնն շարժեալ կործանեաց զբազում եկեղեցիս, եւ կամ ի ձեռն որոց. որպէս տեղեկացեալ է սրբութիւնդ ձեր, հրամայեցէք գրել առ մեր նուաստութիւն։    ԱՌ ՍՐԲԱՍԷՐ ՏԷՐ ԱԲՐԱՀԱՄ՝ Ի ՄՈՎՍԻՍԷ        1 Սրբասիրի Տեառն Աբրահամու Հայոց Կաթուղիկոսի, ի Մովսէսէ անարժանէ բազում խոնարհութեամբ երկրպագութիւն. ընդ որով եւ առաւել զսրբութենէ ձերմէ ողջունի հարցութիւն։    2 Լուայ, հայր պատուական, պայծառութեամբ զնորոգութիւն սրբոյ աթոռոյդ Տեառն Գրիգորի, եւ բազում խնդութեամբ լցաւ անձն իմ տառապեալ, զի ի վաղուց հետէ փափաքեալ սպասէի լսել զայդ, մանաւանդ զԱստուածասէր առաքինութենէդ ձերմէ յորժամ լուայ, որ ի մանգութենէ, վասն որոյ ընտրեաց իսկ Աստուած, եւ պարգեւեաց առաջնորդ եւ վարդապետ աշխարհիս, ի նեղութեան ժամանակի, յոյժ խնդացաք եւ ուրախ եղաք։    3 Քանզի ահա արդէն իսկ աւրհնեաց Աստուած յոտին քում զաշխարհս հայոց, եւ ամենայն բարեաց հիմնադրութեան սկիզբն եւ առաջնորդ, իշխանացդ բազմամեայ ժամանակաւք հեռացելոց յաշխարհէս, պայծառացեալք պատւովք եւ գոհութեամբ թագաւորաց՝ այսրէն դարձ։ 4 Սրբոյ եկեղեցւոյ շինութեան եւ նորոգութեան աշխարհիս յերկոցունց կողմանց, հոգեւոր եւ մարմնաւոր պատառմանն՝ անդրէն միաւորութիւն։ 5 Եւ որպէս հիմն բարիոք եդաւ ի ձեռն ձերոյ սրբութեան, յուսամք յողորմութիւնն Քրիստոսի Աստուծոյ զկատարումն եւս լաւագոյն լինել։    6 Արդ՝ փութացաք ծանուցանել եւ զցաւս մեր սրբութեան ձերում, որպէս հիւանդք որ ցուցանեն զվէրս իւրեանց ճարտար բժշկաց, եւ խնդրեն զառողջութիւն ի նոցանէ։ 7 Աղաչեմք եւ մեք ձեռնտու լինել ձեզ եկեղեցւոյ Քրիստոսի, որ հաւատակից եւ աշակերտ ձեր էր Կիւրոն, եւ այժմ հիւանդացեալ ի նեղութեան է։ 8 Նախ աղաւթիւք խնդրելով յԱստուծոյ եւ ապա աշխատասէր վարդապետութեամբ ձերով, սատարութեամբ եւ փառաւորեալ իշխանացդ, ջանացարուք դարձուցանել զժողովուրդն ժխտող եւ զապստամբեալն յուղղութիւն, եւ ածել ի նոյն գաւիթ միոյ հովուի։    9 Եւ փութացարուք այսուհետեւ՝ որ ի հասարակացն է շահաւորութիւն եւ ի բազմաց կարեբարձութիւն, ըստ աւրինակի երանելոյն Մովսէսի եւ սրբոյն Պաւղոսի. յորոց մինն առանց իւրայոցն թողութեան հասման եւ զինքն տարագրել ի դպրութենէն կենաց աղերսէր, եւ միւսն ասէր, եթէ Ուխտիւք խնդրէի ե՜ս իսկ ինքն նզով լինել ի Քրիստոսէ վասն եղբարց իմոց եւ ազգականաց ըստ մարմնոյ։ 10 Որոց ահա առաքինութիւնն ընդ ամենայն բոլոր ազինս մշտաքարոզ բանիւ ընթանայ պայծառացեալ, զի ունելով զնոցա գործսն աւրինակ, եւ հետեւելով նոցա, եղիցի եւ ձեզ պարծել ի Քրիստոս՝ թէ ինձ տուան շնորհքս այս ի Տեառնէ, ի Վրաց մինչեւ յաշխարհն Աղուանից քարոզել զանքնին մեծութիւն փառացն Քրիստոսի եւ զայսչափ ազգս շահել ձեզ, եւ Քրիստոսի պատարագել։    11 Ընդ որոց եղիցի լսել եւ զբարբառն հրաւիրական. թէ Բարի մշակ եւ հաւատարիմ, հանդերձ ընդ քեզ սատարիչ բարեկամաւքդ եւ փրկեալ գնդաւդ, եկ մուտ յուրախութիւն Տեառն քո, ընդ նախնիս քո, եւ ընդ սիրելիս անուան իմոյ։    12 Իսկ եթէ զանարժանութենէս մերմէ հարցանէք, ի Վրթանէսէ քերդողէ տեղեկանայք։ 13 Եւ անձն իմ տառապեալ եւ աշխարհս մոլորեալ սրբութեան ձերում յանձն եղիցուք։    14 Եւ դուք ողջ լերուք Տէր մեր։ԱՌ ՏԷՐ ՍՄԲԱՏ Ի ՄՈՎՍԷՍԷ        1 Աստուածաշնորհ պատուով պայծառացելոյ Տեառն Սմբատայ՝ Գուրկան մարզպանի, եւ տերանց զինուորի, ի Մովսէսէ նուաստէ, Տերամբ ողջոյն։    2 Զպատասխանիս թղթոցս տեսի, զոր անաւրէնութեամբ եւ ամպարշտութեամբ գրեալ էր Վրաց աւերչի կաթուղիկոս անուանն. եւ առ մեր տէր կաթուղիկոս՝ եւ առ քեզ տէր։ 3 Եւ յաղագս տեառն կաթուղիկոսի վասն իմ չէ սրտի պակասութիւն. զի տեղեկացեալ է եւ բովանդակ ի վերայ հասեալ, թէ վասն էր եւ կամ զի հալածեցայ. բայց վասն քո տեառն կարի պակասութիւն է սրտի։ 4 Գուցէ արդեւք ամպարիշտ թղթովքն, զոր գրեաց առ ձեր փառաւորութիւնդ, երկմտեցոյց ինչ զձեզ։ 5 Բայց տեառնդ ձեռնհասութիւն է, ողորմութեամբն Աստուծոյ, թէ եւ ի հեռագոյն տեղիս քննութեան իմիք պէտք էին տեղեկանալ, թող թէ կարի ի մաւտոյ է. Հայք եւ Վիրք սահմանակիցք են միմեանց. շատք յազատաց եւ յոլովք ի շինականաց աստի անդր հասանեն, եւ անտի՝ այսր, յորոց մարթի տեղեկանալ թէ արդարեւ այդպէս գտանիմ, որպէս առ ձեր փառաւորութիւնդ գրեցաւ ի նոցանէն, եւ ես այլ տարազ ծանուցի զիս ձեզ, եւ զայսպիսի վարդապետս եւ զիշխանս, եւ զաշխարհս խաբեցի. պատուհաս՝ զայն արժան է առնել ի վերայ իմ, զի որ ընդ իմն նայի, այլ զլաւս չկարէ խաբել։    6 Բայց թէ քաջ քննել հրամայէք, յուսամ յողորմութիւնն Քրիստոսի Աստուծոյ թէ զամենայն բանս թղթոյն, որ վասն իմ գրեալ էր, սուտ գտանէք, եւ մանաւանդ զի ի հալածանացն ժամ, զինն աւր ի Տփղիս ի նորա դուրս կացի, եւ յանդիման չարար. եւ աշխարհն ամենայն գիտէր զի չէր վասն այլ ինչ իրաց, բայց վասն հաւատոյ. եւ յետ ինն աւուրն ինքն ի Մծհիթա գնաց, ես այսր, լուսով գնացի, եւ ոչ ընդ խաւար, որպէս նոքայն գրեցին, եւ յորժամ նոքա գնացին, որ աւր եւթն էր, ի սուրբ Յովհաննու վանս եկի, եւ չեմ առ Վահրամ երթեալ։ 7 Այլ եւ այսու եւս անգուման առնեմ զՏէրդ, զի Վահրամայ առ իս գրեալ էր, թէ իմ սրտի մեծ պակասութիւն է ձեր ի սրբոյ եկեղեցւոյն հեռանալդ. բայց մինչ գնացէքդ՝ ճանապարհ առ մեզ պիտէր ունել, զի եւ եկեղեցւոյն մեծ բաժին կայ աստ, որով զքեզ յանձն ունել մարթ էր։ 8 Զայս թուղթ Տեառն կաթուղիկոսի ցուցեալ է, եւ Քեզ Տեառնդ ցուցանեմ. եւ ես անդրէն պատասխանի արարի։    9 Արդ՝ ասեմ ապա անտի զի գնայի, զի առ ձեզ գայի, զի հաւատ ձեր եւ նոցա մի է։    10 Իսկ որ վասն չար գործոցն գրեալ էր թէ հալածեցաւ, ի ծածուկ՝ մարդ քան զիս մեղաւոր չմարթի լինել. զմեղս իմ զոր Աստուած միայն գիտէ եւ ես։ 11 Բայց յայտնի՝ զի կարի շատ աշխարհի զիմ յետնութիւն չկարէ ցուցանել։ 12 Եւ զպաշտաւնն զի փոխեցին յայտ է, եւ զչեպիսկոպոսն Նեստորական զոր արարին, դպրութիւն զի եւ վրացերէն չգիտէ՝ որպէս արժան է, թող թէ հայերէն, եւ այն յայտ է։ 13 Բայց փառաւորութեան ձերում տեղեկութիւն լիցի, զի նա այդպիսի չարութեան մեքենայս շատ գիտէ եւ զձեզ հաւատացուցանել կամի եւ զգործդ խափանել։ 14 Բայց վասն Աստուծոյ եւ ձեր հոգւոյ ջանացարուք որով եւ է դրաւք։ 15 Ո՜ գիտէ տառապեալ աշխարհին փրկութիւն առնէ տէր Աստուած ի ձեռն փառաւորութեան ձերոյ, եւ դուք վարձս յԱստուծոյ ընդունիք, եւ բարգաւաճանք ի մարդկանէ լինին. եւ անարժանութիւնս իմ մինչեւ է կենդանի, զտեառնդ եւ զորդեկիդ զփրկութիւն հոգւոց եւ մարմնոց, որպէս զանձինս, խնդրեմ ի Տեառնէ Աստուծոյ։    16 Ողջ լեր ի Տէր։     ԹՈՒՂԹ ՇՐՋԱԳԱՅԱԿԱՆ ՄՈՎՍԷՍԻ ԵՊԻՍԿՈՊՈՍԻ        1 Ի ժառանգութիւն երկնից վիճակեալք, եւ սրբութեամբ երկրպագեալք սրբոյ Երրորդութեանն, Քրիստոսեան հաւատոցն սիրելութեամբ ընդունաւղք. ի ձեռն երիցս երանելոյ անզանգիտող նահատակին՝ տեառն սրբոյն Գրիգորի, հայալեզու իշխանութեանդ Ցուրտաւայ եկեղեցւոյ, առ որս առաւել հարկ համարեցայ գրել, իսկ յաւժարութեամբ լսաւղաց, առ հասարակ ամենայն պաշտաւնէից սրբոյ եկեղեցւոյ հանդերձ միաբանական ժողովրդեամբդ, ի Մովսիսէ անարժանէ՝ Տերամբ ողջոյն, ընդ որով եւ առաւել ի խաղաղութեան պահպանեալք լիջիք, յուսով սրբոյ Երրորդութեանն։    2 Սիրելիք, ի սկզբանէ իսկ ընդ որս հաճեցաւ Աստուած եւ կոչեաց ի սպասաւորութիւն մեծի տէրութեան իւրոյ, զյոյժ քաջահաճոյսն ընդրեալ՝ իմացեալ տեսանեմք, որոց զվերակացութիւն ժողովրդեան շնորհեաց, եւ կամ որոց զմարգարէութեան շնորհն առաջի էարկ։ 3 Ոմանք տեղի ետուն եւ յաւժարութեամբ լուան կոչմանն, եւ կէսք յապաղէին զշնորհն եւ բամբասէին՝ եւ ոչ մի ոք ի նոցանէ, վասն զի կէսքն ի սպասաւորութեանն մեծութենէ զարհուրեալ երկնչէին, այլքն հաւատովքն համարձակեալք կոչաւղին զհետ չոգան։ 4 Վասն որոյ ոմանք հրաժարմամբն զզաւրութիւնս նշանացն պահանջեն որ յԵգիպտոսն, եւ այլք յաւժարութեամբն հաւատացան այլոց բերան լինել եւ ոմանք համարձակութեամբ ի ձեռն սերովբէին կայծակամբն սրբեցան, եւ այլք երկչոտութեամբ զաւետիսն պահանջեն՝ թէ յարգանդի իսկ սրբեցի։ 5 Բայց դարձեալ տեսանեմք եւ այլս ոմանս կոչեցեալս եւ ի նոյն սպասաւորութիւն կարգեալս. զոմանս աւծեալ ի թագաւորութիւն ի հրամանէ Աստուծոյ, եւ զոմանս դասեալ յառաքելութեան շնորհս. եւ զի չետուն զինքեանս բովանդակ Հոգւոյն սրբոյ, եւ զի ոչ ցուցին գնացս արժանաւորս ըստ կամաց կոչողին, ոչ միայն չաւգտեցան ինչ ի շնորհէն, այլ զի եւ պատժեցան, եւս եւ պատժելոց են չարաչար։ 6 Քաջայայտ է ամենեցուն զի Աստուած մեր ոմանց է լոյս, բայց ոմանց հուր, ըստ իւրաքանչիւր նիւթոյ որպիսութեանն. ապա ուրեմն զստացուած զոր տայ ումեք Տէր յաւանդ, պարտ է երկիւղիւ զգուշանալ եւ պահել, եւ առաւել եւս աճեցուցանել, այլ ոչ եւս կորուսանել. զի պարգեւք Աստուծոյ առանց համարողական հանդիսի ոչ ունին դիւրանալ, այլ որպէս տուեալն լինի առատութեամբ ըստ նմին եւ հատուցանելի է աճելութեամբ, մանաւանդ զառաջնորդութեան ստացուած զաւրինաւոր, որոյ որքան է բարձրութիւն՝ նոյնքան եւ վտանգն։    7 Որ ոք ջանայցէ կատարել զհրամայեալսն բովանդակ, որ եպիսկոպոսաց եւ երիցանց կարգեցան, աշխոյժ եւ ողջախոհս լինելն եւ ուսուցիչս անբաղբաղայս յամենայնի, ծախելով զմարմինն ի հոգին յաւելուլ, զգայլսն հալածելով՝ ի գահավիժութենէ զփարախն պահել, մերձենալ առ Աստուած եւ ընծայել զայլս։ 8 Արդ վասն զի եւ մեզ դիպուած աշտիճանին, թէպէտ եւ կարգ մի զհրաժարելն ուսուցանէր, եւ առաւել եւս երկնչոտանալ ընդ երկնչոտսն. զի թէ յարժանաւորաց իսկ ոք լեալք, եւ յոյժ իսկ ի քաջահաճոյիցն, սակայն վերագոյն էր քան զմեր տկար բնութիւնս. միջնորդ ընդ Աստուած եւ ընդ մարդիկ լինել. զմտաւ ածելով եթէ գուցէ վրիպեալք ինչ պատուհասիցիմք, թող թէ եւ յանարժանից եւս։    9 Բայց դարձեալ միւս եւս կարգն զհնազանդելն ուսուցանէր, զի որպէս ի հայրենեաց իմն ի սննդեան տեղւոյ կոչեցեալք եղեաք հաւատովք Աստուծոյ նախախնամութեանն զշնորհս վարկանելով, յաղագս որոյ տեղի տուեալ յաւժարութեամբ լուաք կոչմանն. վասն որոյ եւ յանկարծակի իմն ի վերայ հասեալք հայհոյութեան ինչ, զոր յՈրդին Աստուծոյ էր հաստատեալ շնորհակորուսացն, առ որս ծանուցեալ զվէրս անհնարինս, եւ չիշխեցեալ ընկենուլ ընդ լռութեամբ զախտն զոր եւ շարժեցաք իսկ։ 10 Վասն որոյ եւ թշնամի եղեաք ամենեցուն, եւ որչափ յանդիմանեցաք, առաւել եւս սպառնացեալ եղեաք, ի քահանայապետից եւ յիշխանաց, մինչեւ հալածել։ 11 Ինձ այսպէս թուի թէ զոր աւրինակ եւ ընդ դատապարտութեամբ անկեալ լինէի եթէ գիտէի զախտն եւ ծածկէի, նոյնպէս եւ չարաչար բարկութեան է արժանի, որ լսէն եւ անփոյթ առնէ, որպէս եւ արարին իսկ անփոյթ, որք զառաջնորդել ուրուք չունին յանձին, եւ ինքեանք եւ ոչ զդիւրագիտելին անգամ կարեն առնուլ ի միտ, թէ երբ եւ կամ յումմէ գերեալք եղեալ իցեն ի գեղեցիկ հայրենի իւրեանց ժառանգութենէն, այլ եւ վարիցեն եւս ընդ ինքեանս ի գերութիւն եւ զհաւտն, որ պարտէին կենաց։ 12 Ապա ուրեմն յիրաւի լուիցեն զսպառնացեալսն Աստուծոյ, զորս եւ աստուածայնովն Երեմիայիւ. Քահանայք, ասէ, ոչ ասացին, ուր է Տէր, եւ հովիւք ամպարշտեցան յինէն, եւ ցրուեցին զոչխարս արաւտի իմոյ։ 13 Եւ ապա զինչ. Յաղագս այդորիկ, այսպէս ասէ Տէր. Ո՜վ հովիւք, որ կորուսէք եւ ցրեցէք զոչխարս արաւտի իմոյ, արդ ահաւասիկ ես վրէժ առից ի ձէնջ, զի լցան աւուրք ձեր ի հողհողումն։    14 Արդ զի զսիրելի զՄիածին Որդին Աստուծոյ զսպանաւղացն ախտացան, յայտ է, թէ ըստ աւրինակի նոցա եւ ոչ ի մարմնաւոր պատուհասէ վրիպելոց են։ 15 Եւ նոքա զինչ պատուհաս կրեցին արդեաւք. սովոյն դեղ արարին կանայք նոցա զսիրելի որդիս իւրեանց՝ զորս խորովէին եւ ուտէին ի պաշարելն Տիտոսի զԵրուսաղէմ։ 16 Զորս Զ. բիւր սովովն սատակեաց, եւ Ճ. եւ Ի. բիւր սրով կոտորեաց, եւ Ծ. բիւր ի գերութիւն վարեաց։ 17 Եւ պատճառք այսչափ բազմութեան ի քաղաքին գտանելոյ՝ զատկի տաւնին էր, յորում ամենայն ազգն ի մի վայր գումարեալ էին եւ իբրեւ ի բանդի արգելան. զի յորում աւուր նենգեցին զկեանսն իւրեանց զՔրիստոս Աստուած, ի նմին աւուր զհատուցումնն ընկալան։ 18 Եւ այժմ որք զնոցայն ախտանան՝ յայտ է թէ ընդ նոսին եւ պատժելոց են՝ եւ զաստիս եւ զանդին։    19 Արդ զի ընդ որս մի եւ մեզ լիցի լսել զահագին սպառնալիսն Աստուծոյ, եւ կրել զանողորմ զպատուհասն զայն, հարկ համարեցայ ի ձեռն զգուշացուցիչ թղթոյս խաւսել յականջս Աստուածսիրութեանդ ձերոյ. զգոյշ լինել ի հաղորդութենէ տէրուրացաց եւ տիրասպանաց՝ մեծարողաց ժողովոյն Քաղկեդոնի։ 20 Քանզի առաջնորդք ժողովոյն աղանդակիցք Նեստորի էին, եւ հալածեալք յեկեղեցւոյ, որոց սատար գտեալ զթագաւորն Մարկիանոս եւ զկին նորին Պաւղքերիանէ, սոքա քինախնդիրք եղեալ Նեստորի, յեղեալ ի բաց տապալեցին զառաջին սահմանս զերանելի վարդապետացն, եւ ոչ մնաց խոստովանութիւն առաքելոցն, որք ի սկզբանէ ականատեսք եւ սպասաւորք եղեն Բանին, եւ այլ սահման հաստատեցին, այլաձեւ քան զՆեստորին, եւ նոյնամիտ որպէս զնորինն, զի դիւրաւ կորուսանել մարթասցեն զպարզամիտս։ 21 Զորոց զկեղծաւորութիւն նոցին իսկ գրեալքն յայտ առնեն. զի յետ հրաշալի խառնմանն եւ ճշմարիտ միաւորութեանն, երկուս բնութիւնս սահմանեցին ի վերայ միոյ Քրիստոսի, բաժանեալս եւ անջատեալս ի միմեանց. եւ վրիպեցուցանելով, մերթ ասեն մի՜ է եւ միադէմ, եւ նոյն Քրիստոսն՝ Որդի Աստուծոյ եւ Տէր եւ Միածին։ 22 Եւ անդրէն դարձեալ ասեն, եւ յերկուց բնութեանցն անխառնելի է, եւ որք խառնեալ համարին՝ ասեն զերկուս բնութիւնսն Քրիստոսի այսինքն զմարդկութիւն իւր բովանդակ, ընդ իւրում Աստուածութեանն, զնոսա նզովեմք ասեն. վասն որոյ իսկ եւ յերկուս դէմս եւ յերկուս զաւրութիւնս բաժանեն զբանս գրոց սրբոց. եւ որ խոնարհագոյնք ասացեալ՝ միում բնութեանն առանձինն որոշեն, եւ զբարձրագոյնսն՝ միւս եւս բնութեանն առանձին զատուցանեն։    23 Այսպէս՝ զասելն, թէ Ես եւ Հայր իմ մի եմք, եւ ի վերայ ծովուն զգնալն, զփորձչին զյաղթելն, զխեղսն ողջացուցանելն, զքաղցեալսն կերակրելն, զչորեքաւրեայ զմեռեալն յարուցանելն, եւ որ ինչ նման է դորին, միայնոյ եւ մերկի Աստուածային բնութեանն առանձին զատուցանեն։ 24 Իսկ ասելն, թէ Հայր իմ մեծ է քան զիս, եւ զվաստակելն, եւ զննջելն, զքաղցնուլն, եւ զծարաւելն, եւ զահագին զչարչարանսն, եւ զկամաւոր մահն, մարդկային բնութեանս միայնոյ առանձին որոշել, եւ իբրեւ սոսկի մարդոյ, զամենայն տկարութեամբ կրել վարկանին՝ Բանին զնա վարելով յայն։ 25 Եւ այսպիսի կեղծաւորութեամբ՝ բնութեանցն բաժանմամբ, զհայհոյութիւն առաջնոցն սահմանեցին։ 26 Զի թէ բնութիւնք երկուք անհաղորդելիք եւ անխառնք են ի միմեանց՝ որպէս ասենն, յայտ է թէ եւ դէմք երկուք. ապա եւ որդիք երկուք։    27 Եւ արդ զի եւս ըստ առաջին կեղծաւորութեամբ մեղմեխանացն նոցա վեր ի վայր ընթացուցանեմք զբանս, յորում ժամանակի գաղտագողի, եւ սողեցուցանելով մուծանէին զհերձուածն, վասն զի եւ աշխարհ ծաղկեալ եւս էր տակաւին սրբով հաւատովն։ 28 Իսկ այժմ առաւել եւս յայտնապէս գրեալ տեսանեմք զաղանդն Նեստորի, յեւս առաւել նորաձեւ գրեալս նոցա, զոր ես տեսի եւ կարդացի նոցին իսկ գրով, որ թարգմանի ի մեր լեզուս ա՜յսպէս։ 29 Ասէ, Զոր աւրինակ ազնիւ հիւսան գտեալ նիւթ ինչ՝ առնէ զնա անաւթ պատուական, այնպէս Աստուածութեանն գտեալ զարգանդ Կուսին սուրբ եւ ամբիծ, արար ի նմա, ասէ, զմարդն զոր զգեցաւ եւ ծնաւ ի Կուսէն։ 30 Եւ դարձեալ, զի զարմանաս, ասէ, ո՜վ այր դու, զի զոր աւրինակ զկինն ի կողից առնն ստեղծ, սոյնպէս եւ զայրն յարգանդի Կուսին արար, ասէ, զոր զգեցաւ եւ ծնաւ ի կնոջէն։ 31 Եւ յայլում տեղւոջ ասէ, եւ ոչ ամաւթ համարեցաւ զի որ արարեալ զմարդն՝ զգենուլ եւ ծնանել ի Կուսէն. եւ զոր միանգամ երանելի վարդապետացն զթուղթս տեսի եւ կարդացի, զոր յաղագս հրաշալի խառնմանն եւ անճառ միութեանն էր ասացեալ, զամենայնն յայսպիսի հայհոյութիւնս փոփոխեալ տեսի։    32 Իսկ զեւս առաւել հրէական սարսափելի հայհոյութիւնս նոցա, վիճելովն մերկացուցեալ զարմանայաք. թէ որպէս ամենեւիմբ իսկ արտաքոյ Երրորդութեանն, այլ եւ եթ զոմն զխաչեալն Քրիստոս, հրէաբար հայհոյէին։ 33 Արդ զայս ամենայն գիտացեալ, սիրելիք, զճանապարհ արքունի գնասցուք, մի յաջ խոտորեսցուք, եւ մի յահեակ։ 34 Յամենայն ծառոյ դրախտի Աստուծոյ կերիցուք, այսինքն սուր եւ սուրբ աչաւք մտացն հայել, յամենայն ի սուրբ եկեղեցական գրոց եւ յուղղափառ վարդապետաց ճաշակեսցուք զբանն Աստուծոյ եւ կեցցուք։ 35 Իսկ որ աւտարոտիսն բերեն ի մէջ, ի նոցանէն, ասաց Աստուած, ոչ ճաշակել մեզ, զի մի մեռցուք։ 36 Քանզի հաւատք են ամենայն բարեաց գործոց գլխաւորութիւն, եւ առանց ուղիղ հաւատոց անհնար է հաճոյ լինել Աստուծոյ։ 37 Պահեցին նոքա սրբութեամբ, եւ մի ոք պղծեսցէ զնոսա. քանզի հիմն սրբութեան հաւատոց այժմ այլ ոք ոչ կարէ դնել քան զեդեալն որ է Յիսուս Քրիստոս, մի յԵրրորդութենէն. մեծատունն՝ վասն մեր աղքատացեալն, որով ամենայնքն ըստ Պաւղոսի. զորմէ եւ Յովհաննէսն ասէ. թէ Որ էրն ի սկզբանէ Բանն կենաց՝ առանց որոյ եղեւ եւ ոչինչ. զնա աչք իսկ մեր տեսին, ասէ, եւ ձեռք մեր շաւշափեցին։    38 Արդ թէ սոսկ մարդ է ծնեալն ի Կուսէն, ըստ բանին նոցա, յորմէ մեծութենէ արդեաւք աղքատացաւ, եւ կամ ամենայնքն նովաւ զիարդ եղեն, եւ թէ ոչ բնութեամբ էր խառնեալ եւ միացուցեալ Աստուածն Բանի զբովանդակ մարդկութիւն իւր, այսինքն մարմին եւ հոգի եւ միտս եւ զինչ ի մարդ է՝ ընդ իւրում Աստուածութեանն որպէս գիտէ միայն Երրորդութիւնն զանտեսանելի զԲանն. զիարդ արդեաւք տեսանէին. եւ կամ զաներեւոյթն զիարդ շաւշափէին։ 39 Այլ զի յաղագս այսպիսեացս իսկ որք ասէին. թէ ոչ եկն Տէրն մարմնով, փութով պնդութեամբ զհամառաւտ գրէ առաքեալն եւ աւետարանիչն ասելով՝ թէ Ի սկզբանէ Բանն՝ առանց որոյ եղեւն եւ ոչինչ. աչք մեր իսկ տեսին, ասէ, եւ ձեռք մեր շաւշափեցին, եւ որ ինչ այլ այսպիսիք։    40 Արդ մեք, սիրելիք, պարտական գթով շարժեցեալք ի վերայ եղբայրական կորստեանն վախճանի, անձանց զգուշասցուք որպէս եւ պարտ է, եւ ի վերայ նոցա աղաւթս արասցուք որպէս արժան է, դառնալ նոցա ի վրիպեալ մտացն եւ գալ յուղիղ հաւատս, որ տուեալ են ի սկզբանէ յեկեղեցիս, յաստուածատես առաքելոցն, եւ յերանելի վարդապետացն։ 41 Եւ զայս այսչափ փոքր ի շատէ հարկ համարեցաք գրել ձեզ, եւ զմեղանս յանձանց ի բաց թափել առաջի Աստուծոյ եւ մարդկան։ 42 Եւ ետու բերել զպատճառս ժողովոցն, եւ այլ հաւասարս հաւատոց զերանելի վարդապետացն, եւ զընդդիմակաց հերձուածողացն, զյոլովագոյնն այտի տեղեկացիք։ 43 Եւ որ յետ այսր պատուիրանի անփոյթ առնելով անխրատաբար վարեսցի ի հաղորդութիւն աղանդին, ինքն բարձցէ զդատաստանն ի Տեառնէ եւ զաստիս եւ զանդին, ո՜ ոք եւ իցէ, եւ մեք անպարտ լիցուք։    44 Ողջ լերուք ի Տէր մեր Յիսուս Քրիստոս։     ՊԱՏՃԱՌՔ Դ. ԺՈՂՈՎՈՅՆ ԵՐԿԱԲՆԱԿԱՑՆ, ՄՈՎՍԷՍԻ ՎՐԱՑ ՈՒՂՂԱՓԱՌ ԵՊԻՍԿՈՊՈՍԻ        1 Արդ յետ փոխելոյ յանարատ եւ յաստուածահաճոյ կենաց պանդխտութեանս երանելեացն Թէոդոսի թագաւորի բարեպաշտի, եւ Կիւրղի եպիսկոպոսի Աղեքսանդրի. եւ վասն զի որդի ոչ գոյր Թէոդոսի, թագաւորութիւնն քեռն անկ էր, որ զկուսութիւնն պահել կեղծաւորեալ, եւ ապա կին լեալ ումեմն Մարկիանոս անուն, զորմէ ասեն աղանդակից Նեստորի։ 2 Սորա թագաւորեցելոյ, նախանձ ունելով յաղագս Նեստորի, հրամայէ ժողով լինել ի Քաղկեդոնի, ՈԼ. եւ Զ. եպիսկոպոսաց. եւ իբրեւ հրամանն յանգ ելանէր եւ ժողովն լինէր, եպիսկոպոս էր ի Հռովմ՝ Լեւոն, յԱնտիոք՝ Մաքսիմոս, ի Կոստանդնուպաւլիս՝ Անատոլի, յԵրուսաղէմ Յոբնաղ, յԱղեքսանդրիա՝ Դիոսկորոս։ 3 Զայս երանելիս Դիոսկորոս՝ ամպարիշտքն եւ անհաւանք ճշմարիտ հաւատոյ, Ո. եւ Լ. քն զրպարտեցին խորհրդակից Եւտիքի համբաւելով. թէ վասն սոցին իսկ եղեւ ժողովն. զորոց ստութիւն՝ անսուտ յիշատակարանք մեր յանդիմանեն։ 4 Զի Եւտիքէս՝ լեալ մոնազն ի Կոստանդնուպաւլիս, եւ Փղաբիանոս պաղատան եպիսկոպոս, զորմէ ասէին սիրելի քեռ թագաւորին Թէոդոսի. եւ վիճեալ ընդ միմեանս առաջի Թէոդոսի, հրամայէ ժողով լինել երկրորդ անգամ յԵփեսոս. եւ քննեալ եւ ոչ գտեալ յուղղութեան՝ զերկոսինն մերժեն եւ արտաքսեն յեկեղեցւոյ։ 5 Այլ, խորհուրդ ամպարիշտն Մարկիանոսի զժողովն առնել ի Քաղկեդովնի, վասն զՆիկիական սահմանադրութիւնն ի սուրբ նախահարցն փոխելոյ էր, եւ ոչ յաղագս երանելոյն Դիոսկորոսի։    6 Արդ Թէոդորիտոս, Կիւրոս քաղաքի եղեալ եպիսկոպոս, համազոյգ Նեստորի, զոր լուծեալ յեպիսկոպոսութենէ յԵփեսոսի ժողովին, զսա հրամանաւ ամպարշտին Մարկիանոսի ընկալեալ եղեւ յառաջնորդութիւն Քաղկեդոնի ժողովին։ 7 Եւ Յոբնաղ, որ նախ ի յԵփեսոսի ժողովին ընդ ուղղափառսն նզովեաց զԹէոդորիտոս, սոքա թագաւորին եւ թագուհւոյն երեսաց ակն առեալ հնազանդեցան։ 8 Եւ Նեստոր դեռեւս կենդանի էր յաքսորն, եւ առաքեցին ածել զՆեստոր ի ժողովն։ 9 Եւ ի հասանել հրովարտակին, ժամանեալ բարկութեանն Աստուծոյ՝ սատակեաց զՆեստոր։ 10 Եւ նոցա իմացեալ զիրաւական վճիռն, զսուրբ Կոյսն Աստուածածին խոստովանին կեղծաւորութեամբ. եւ սկիզբն արարեալ կանխապատրաստ եղելոյ՝ մահացան խորհրդոյն ի տումարէն Լեւոնի։ 11 Իսկ բազումք յուղղափառացն, որ յԵփեսոսի ժողովին, միաբան ասեն. Այդ ի Նեստորի խմորոյն է։ 12 Եւ անաւրէն վիրագն Մարկիանոս ի սաստիկ ցասմանէ շարժեալ, հրամայեաց խոշտանգել զնոսա. եւ նոքա, ոմանք յերկիւղէ, եւ ոմանք աչառութեամբ, հաւանեցան հրէական սահմանի ժողովոյն Քաղկեդոնի։ 13 Բայց երանելին Դիոսկորոս եպիսկոպոս Աղեքսանդրի, բազում չարչարանս կրեալ ի Մարկիանոսէ, աքսորեալ լինէր, որ եւ խոստովանո՜ղ Քրիստոսի կոչեցաւ. զի մեռանել լաւ համարեցաւ քան թէ կա՜լ անաւրէնութեամբ (ի) ժողովոյն Քաղկեդոնի։ 14 Իսկ նոցա նզովեալ զերանելին Դիոսկորոս հերձուածող անուանելով։    15 Եւ Թէոդորիտոս առեալ զգրեալսն հրամանաւ թագաւորին, հասանէ յԱնտիոք, ի դուրս խցկանն հռչակաւոր եւ երանելոյն Սիմէովնի, եւ իսկոյն տեղեկութիւն տուեալ, թէ ոմն ի թագաւորէն եկեալ է եւ խնդրէ տեսանել զքեզ. եւ նորա յառաջագոյն հրատ լուցեալ՝ հրամայէ ի ներքս թողուլ։ 16 Եւ Թէոդորիտոս մտեալ ի ներքս, բազում թախանձանս մատուցանէր, եւ աղաչէր ձեռնարկ առնել եւ հաւանել անաւրէն սահմանադրութեանն։ 17 Եւ նորա յինքն առեալ վաղվաղակի զգրեալսն՝ ի վառեալ հրատն ընկենոյր ասելով. Նզովեալ Մարկիանոս, եւ նզովեալ ժողովն Քաղկեդոնի, եւ նզովեալ որք հաւանին այնմ սահմանադրութեանն։ 18 Եւ նորա դարձեալ առ թագաւորն պատմեաց զոր ինչ արար երանելին Սիմէոն։    19 Եւ ապա յայնժամ եկեղեցիք ամենայն արեամբ շաղախեալ լինէին, եւ մետաղք եւ կղզիք կապանաւորաւք լցեալ, զի ուղղափառքն չարչարիլ լաւ համարեցան քան հնազանդել եւ հաւանել երկաբնակ սահմանադրութեանն ժողովոյն Քաղկեդոնի. եւ բազում խռովութիւնք ի ժողովրդականաց լեալ, յաղագս չընդունելոյ զհերձուածող զեպիսկոպոսունսն, եւ թշնամանելով զթագաւորն Մարկիանոս։ 20 Եւ էր աղմուկ մեծ եւ ամբոխ յոյժ յաշխարհին Հոռոմոց. զի մանկունք եկեղեցւոյ վանեալ լինէին աւարառութեամբ եւ պէս պէս տանջանաւք, եւ վարդապետք սուրբք հալածեալք յեկեղեցւոյ. նոյնպէս եւ յաստուածակերտ քաղաքին Երուսաղէմ եկեալ Յոբնաղ արքունի զաւրականաւք՝ վեր ի վայր տապալեաց զաստուածային եւ զառաքելական հաւատն, եւ զկարգ եկեղեցւոյ սրբոյ, եւ հաստատեաց զՆեստորական հայհոյութիւն ժողովոյն Քաղկեդոնի։ 21 Եւ էր սուգ տրտմութեան մեծի սուրբ քաղաքին, զի ելից արեամբ ծայր ի ծայր իբրեւ յաւուրսն Մանասէի, զի ոչ կամեցան ճշմարիտքն ընդունել զառասպելաբան հայհոյութիւն տումարին Լեւոնի։ 22 Նոյնպէս եւ Աղեքսանդրացւոց քաղաքն դժնդակ նեղութեամբ բազում կոտորածս ընկալաւ յամպարիշտն Մարկիանոսէ, յաղագս չընդունելոյ զեպիսկոպոսն Պրոտորէ, զի ի սկզբանէ իսկ ուղղափառք էին եւ [ոչ] հնազանդեցան աղծապիղծ կրաւնիցն եւ ատելի կարգաց Ո եւ Լ-իցն եդելոց։    23 Արդ զայս գիտասցէ ձեր սիրելութիւնդ, զի ողորմելին Նեստոր թէպէտ եւ ամպարշտեաց, այլ ինքն զդժոխսն ժառանգեցուցանել, փոխումն որոմանն ոչ կարացաւ աւանդել աշխարհի. այլ ժողովեալքն ի Քաղկեդովնի զՆեստորին եւ զյոլովից այլոց հերձուած գաղտագողի եւ սողեցուցանելով մուծին, եւ այսու պատրեցին զպարզամիտս։ 24 Զի Նեստորն ամպարիշտ՝ զԱստուածածինն ձայն՝ ի վերայ Կուսին ուրացաւ, իսկ նոքա խոստովանեցին, եւ այսու մոլորեցուցին զբազումս, որք ոչ կարէին գիտել զմիտս Գրոց Սրբոց. զի թէպէտ եւ ձայնքն որիշ են, այլ միտքն զնոյն բերեն զՆեստորին։ 25 Զի Նեստոր ամպարիշտ՝ մարդ սոսկ ասաց զՔրիստոս, շնորհաւք արժանաւորեալ տաճար Բանին Աստուծոյ լինել, եւ ի Քաղկեդոնի ժողովեալքն, նոյնպէս երկուս անձնաւորութիւնս եւ երկուս դէմս համբաւեն զկնի միաւորութեանն եւ ասեն, այլ էր որ ի Հաւրէ, եւ այլ որ ի Մարիամայ. այլ էր որ վաստակենայր եւ քաղցնոյր, եւ այլ էր որ զհանգիստն խոստանայր եւ զքաղցեալսն կերակրէր. այլ էր որ զսքանչելիսն առնէր, եւ այլ էր որ չարչարեցաւն։    26 Արդ Հրէայքն ոչ հաւատալով Աստուածութեանն՝ ի խաչ հանին. եւ նոքա երկուս բնութիւնս ուսուցանելով՝ սոսկ մարդ ասեն զխաչեցեալն, եւ յաղագս հաւատացուցանելոյ զամպարշտութիւնն՝ զՆեստոր նզովեն ժառանգ սատանայի անուանելով, զորոց կեղծաւորութիւն, նոցին իսկ գրեալքն յայտ առնեն։ 27 Մերթ ասեն մի է եւ միադէմ, եւ նոյն Քրիստոսն Որդի Աստուծոյ եւ Տէր Միածին. եւ անդրէն դարձեալ ասեն յերկուց բնութեանց անխառնելի, եւ որ խառնեալն համարին, ասեն, զերկուս բնութիւնսն Քրիստոսի, զմարդկութիւնն իւր բովանդակ ընդ իւրում Աստուածութեանն, զնոսա նզովեմք ասեն։ 28 Արդ եթէ երկու բնութիւնքն անխառնք եւ անփոփոխելիք են, որպէս թէ երբեմն մարդ, եւ երբեմն Աստուած, ապա չորրորդութիւն դաւանի։ 29 Այլ սուրբ Հարքն ՅԺ եւ Ը, որ ի Նիկիա, հաւատացեալ ասացին, ի մի Տէր Յիսուս Քրիստոս, որպէս ուսանն ճշմարտութեամբ ի սուրբ առաքելոցն քարոզութենէ. եւ զՈրդի՝ մի յԵրրորդութենէն՝ իջեալ եւ մարմնացեալ, մի լեալ քարոզեցին։ 30 Եւ ասեն այսպէս. թէ Մի է Տէր մեր Յիսուս Քրիստոս։ 31 Եւ դարձեալ թէ Յորոց եւ Քրիստոս, որ է ի վերայ ամենեցուն Աստուած աւրհնեալ յաւիտեանս ամէն։ 32 Եւ ի կաթուղիկէին ասէ. Սա է ճշմարիտ Աստուած եւ կեանք յաւիտենականք։ 33 Եւ ոչ ուրեք ասացին երկուս բնութիւնս։ 34 Եւ որ ասացեալն է յաղագս ճշմարիտ մարդանալոյն՝ թէ մարդով եղեւ յարութիւն մեռելոց, կամ թէ երկրորդ մարդն Տէր յերկնից, ոչ եթէ զբնութեանց ինչ ճառեաց, այլ զնոսա կշտամբէ, որք ասեն եթէ ոչ էառ ճշմարտութեամբ մարմին եւ հոգի ի սուրբ Կուսէն եւ Աստուածածնէն։    35 Սոյնպէս եւ յաղագս ամենակեցոյց խաչելութեանն զիարդ է երկուանալ, որ եւ նախ վերինք իսկ եղեն քարոզ. զՅիսուս խնդրէք զՆազովրեցի զխաչելեալն. եւ Պաւղոս. Ոչ եթէ ի մտի եդի գիտել ինչ ձեզ, բայց միայն զՅիսուս Քրիստոս, եւ զնոյն ի խաչ ելեալ։ 36 Եւ Պետրոս, Քրիստոսի չարչարելն մարմնով վասն մեր. եւ՝ Մարմին նորա ոչ ետես զապականութիւն։ 37 Եւ դարձեալ ասէ. ճշմարիտ Աստուած եւ կեանք յաւիտենականք։ 38 Ապա ապականելի էր, եւ ընդունայն քարոզութիւն առաքելոցն. զի նոքա Աստուած ճշմարիտ, եւ Տէր փառաց, եւ կեանս յաւիտենականս, եւ զնոյն ի խաչ ելեալ քարոզեցին։ 39 Եւ որք իշխեցին ասել երբեք ապականացու, նզովեն զնոսա սուրբ հարքն եւ ասեն այսպէս. Որ ասէ զմահն Տեառն կենդանացուցիչ եւ զչարչարանսն փրկարար՝ ապականացու, իբրեւ սոսկի մարդոյ, եւ ոչ առաւել խոստովանեսցի, եթէ չարչարանաւքն՝ անչարչարելի, եւ մահուամբն անմահ որպէս Աստուած՝ որում ամենայն ինչ դիւրին է. եղիցի նզովեալ։ 40 Զի ամպարշտութիւն մեծ է զԱստուծոյ մարդկապէս կարծել. թէ ուրեք է՜ եւ ուրեք ոչ։ 41 Այլ ճշմարիտ հաւատ այս է. Իջեալն ի յերկնից եւ բնակեալ ի յարգանդի Կուսին սրբոյ. եւ ոչ մեկնեալ ի ծոցոյ Հաւր. շրջեալ ընդ մարդկան յերկրի. եւ ի զուարթնոց պաշտեալ ի յերկինս. ի վերայ խաչին տարածեալ, եւ ոչ հեռացեալ ի Հաւրէ. ճշմարտութեամբ եւ ոչ կարծեաւք։    42 Այսպէս քարոզեցաւ ի սուրբ առաքելոցն սփռեալք ի սուրբ քաղաքէն։ 43 Ըստ այնմ՝ Աւրէնք ի Սիոնէ ելցեն, եւ բան Տեառն յԵրուսաղեմէ։ 44 Եւ ճշմարտապատում սուրբն Գրիգորիոս զնոցայն ուսոյց մեզ, եւ ոչ եթէ յանձնէ ինչ. նոյնպէս սուրբ ամենագով հարքն ժողովեալք ի Սուրբ Հոգւոյն, որոց գահագլուխ էր աներեւութութեամբ ինքն Քրիստոս, ըստ այնմ՝ Ժողովելոց յանուն իմ՝ անդ եմ ես ի մէջ նոցա. այսպէս հաստատեցին։    45 Արդ՝ պահեսցի սա անարատութեամբ, եւ մի ոք պղծեսցէ նորաձայնութեամբ՝ իբրեւ զաւցտող ժողովն Քաղկեդոնի։ 46 Քանզի հարկ է զկնի ընթեռնլոյ սուրբ Աւետարանին՝ յամենայն եկեղեցիս Քրիստոսի հաւատն որ ի Նիկիա աւանդեցաւ. առեալ պատուէր ասել զեղուն եւ պատարուն, եւ ոչ յաճախել, եւ ոչ պակասեցուցանել, այլ սոսկալի նզովիւք իբրեւ ցանկով ինչ փակեալ։ 47 Նոյնպէս եւ երիցս սրբասացութեամբ՝ որ խաչեցար հրամայեցին մեզ ասել անդանդաղ յարձակ աւուրս առաւաւտու եւ երեկորի. իսկ ի յարութեանն առաւաւտու եւ երեք ժամու եւ երեկորի, երիցս սուրբ Աստուած, սուրբ եւ հզաւր, սուրբ եւ անմահ, որ խաչեցար վասն մեր, ողորմեա մեզ։ 48 Իսկ բազումք, հանդերձ բնակչաւք սրբոյ քաղաքին, ոչ կացին ի Նիկիական սահմանին, եւ ուրացան զհրաշալի խառնումն եւ զանճառ միաւորութիւնն, եւ զամենակեցոյց խաչելութիւնն իբրեւ սոսկ մարդոյ համբաւեցին. եւ վասն այնորիկ ոչ ի հաւատ ինչ նզովեն, եւ ոչ ի սրբասացութեանն՝ որ խաչեցար ասեն. եւ այսու հաւանեցուցանեն զպարզամիտս, թէ խաչեցարն ասել՝ Սուրբ զԵրրորդութիւնն խաչել է. որ մի լիցի կարծել։ 49 Այլ որպէս տնաւրէնութիւնն Որդւոյ միայն առանձին է, նոյնպէս եւ խաչելութիւնն։ 50 Եւ վասն զի Աստուած է ճշմարիտ որ խաչեցաւն, պարտ է ի հարկէ խոստովանել ընդդէմ ուրացողացն, թէ Աստուած ես, եւ հզաւր ես. եւ անմահ ես. եւ վասն մեր խաչեցա՜ր, ողորմեա՜ մեզ։ 51 Եւ ոչ սոսկ մարդ էր։    52 Արդ՝ զսուրբ եւ զպարկեշտ հաւատն սոսկալի նզովիւք եւ զերից սրբասացութիւնսն որ խաչեցարն ասելով՝ իբրեւ դժնդակ ինչ ցանկով փակեալ՝ եւ մի ոք խրամատեսցէ. ապա թէ ոչ գիրն բողոքէ. Որ քակէ, ասէ, զցանկ՝ հարցէ զնա աւձ, այսինքն զամուր պարիսպ հաւատոյն. եւ Որ գլէ զվէմ, այսինքն զհաստատուն հիմն ճշմարիտ խոստովանութեան, ի վերայ անձին իւրոյ գլեսցէ։ 53 Եւ զայս տեղեկացեալք գիտասջիք. զի բազում գիրք մեծարանաց անաւրէն ժողովոյն հասեալ են ի տեղիս տեղիս, ուղղափառ ուսուցանելով զչարափառութիւնն Մարկիանոսի եւ ժողովոյն Քաղկեդոնի. եւ մեք ոչ միայն ի խմորոյն Նեստորի ունիմք ի սուրբ հարցն պատուէր հեռանալ եւ նզովել, այլ առաւել ի տիեզերակործան ժողովոյն Քաղկեդոնի, եւ ի ջնջեալ տումարէն Լեւոնի, եւ ընդ ընդունաւղսն նոցա ոչ հաղորդել ըստ պատուիրանի առաքելոյն եւ աւետարանչի։ 54 Եթէ ոք գայցէ առ ձեզ եւ զվարդապետութիւնս զայս ոչ ունիցի, մի ընդունիցիք զնա ի տուն, եւ մի ողջոյն տայցէք նմա, եւ որ ասիցէ նմա ողջո՜յն, կցորդ լիցի չար գործոց նորա։ 55 Եւ երանելին Պաւղոս. Աղաչեմ զձեզ գիտել զայնպիսիսն, որ հերձուածս եւ գայթակղութիւնս առնիցեն արտաքոյ վարդապետութեանն, զոր դուքն ուսարուք, եւ ի նոցանէն խորշեցարուք։ 56 Եւ դարձեալ՝ Յիսուս Քրիստոս երէկ եւ այսաւր՝ նոյն եւ յաւիտեանս. յուսմունս պէսպէսս եւ աւտարաձայնս մի դանդաչէք։    57 Արդ՝ որպէս առաք պատուէր ի սուրբ հարցն ոչ հաղորդել անխտիր ընդ ամպարիշտս, եւ ոչ միաբանել եւ զուգել զտաւն մեծի զատկին ընդ հրէայսն, եւ ընդ անուանեալ Կաթարոսսն, նոյնպէս եւ յաղագս միաւորական տաւնին Յայտնութեան, որ է հրաշափառ ամենասուրբ ծնունդն, յունուարի ամսոյ ի վեցն կատարել, զոր կանոնեալ հին ընթերցուածոց։ 58 Վասն զի մի աւր դիպեցաւ Ծնունդն եւ Մկրտութիւնն։ 59 Եւ ոչ հաւասարել ընդ նոսա, եւ ոչ ընդ մեզ հաղորդել հաւատով, եւ ոչ ապականել զխորհուրդ եւթն շաբաթուցն պահոց. այլ լնուլ զսուրբ քառասներորդսն, հինգաւրեայ յառաջաւոր պահովքն։ 60 Ահիւ եւ տրտմութեամբ եւ սրբութեամբ տանել ի գլուխ զսուրբ քառասներորդացն պահս, եւ ոչ վայրապար յաւուրս պահոցն քարոզել աւետարան եւ մատուցանել պատարագ հրամայեցին, թէեւ յիշատակ ուրուք դիպեսցի, բայց ի շաբաթու եւ ի կիւրակէի։ 61 Եւ սահմանեցին այսպէս. Եթէ ոք կատարեալ հասակաւ, առողջ մարմնով, քրիստոնեայ անուն ի վերայ ունելով, եւ զքառասնաւրեայ պահսն ի գլուխ ոչ տանիցի, նզովեալ լիցի։ 62 Եւ եթէ յաւագ շաբաթուն ի հինգշաբաթին աւր [նախ] քան զհաղորդել սուրբ խորհրդեան՝ բերան ոք լուծցէ, նզովեալ լիցի, եւ ամենայն պահք քառասներորդացն ընդունայն լիցին։    63 Արդ մի պատրեսցուք հռչակաւոր եւ տենչալի անուամբ սրբոյ քաղաքին, եւ մի պաշարեսցուք աստուածապարգեւ շնորհելոյ աթոռոց սուրբ առաքելոցն. զի որպէս յաթոռն Մովսէսի նստան քահանայապետքն եւ դպիրք, եւ փոխանակ մեծի երախտեացն զտուիչ աթոռոցն ի խա՜չ հանին, նոյնպէս Լեւոն եւ Թէոդորիտոս եւ Յոբնաղ եւ Փղաբիանոս եւ այլ համախոհակք նոցուն վեց հարիւր եւ երեսունքն, նստեալ յաթոռ սուրբ առաքելոցն, որ դատելով զսուրբ հաւատն, վերստին ի խա՜չ հանին անձանց զՈրդին Աստուծոյ, եւ դարձեալ խայտառակեցին։    64 Այլ դուք, եղբարք իմ սիրելիք, հաստատո՜ւն եղերուք, անշարժ կացէք, առաւել լերուք ի գործ տեառն յամենայն ժամ. գիտասջիք զի վաստակքն ձեր ոչ են ընդունայն առաջի Աստուծոյ։ 65 Եւ Պետրոս. Պատրաստ լինել միշտ առ ի պատասխանատուութիւն ամենայնի որ խնդրէ ի ձէնջ զբանն որ վասն յուսոյն ձերոյ է։ 66 Եւ եթէ դիպեսցի ձեզ յափշտակութիւն ընչից ձերոց, խնդութեամբ ընկալարուք։ 67 Գիտասջիք թէ ո՜րպիսի ստացուած ընդունելոց էք, այլ թէեւ կապանք եւ նախատինք եւ չարչարանք եւս, յաւժարութեամբ մատուսցուք զանձինս. զի եթէ չարչարանացն Քրիստոսի կցորդ լինիմք, եւ փառացն հաղորդ լինելոց եմք։ 68 Եւ զայս հաւաստեաւ քննեալ ծանիջիք, թէ յետ երկուս բնութիւնս խոստովանելոյ, զինչ մոլորութիւն յաշխարհ եմուտ, եւ առ ոտն հարկանել զՈրդին Աստուծոյ, եւ զարիւն նորոյ ուխտին խառնակ համարել, որով սրբեցաւն, եւ զհոգին շնորհաց թշնամանեալ, ըստ գրեցելումն, այսինքն անկարգ կրաւնիւք զահեղ եւ զսոսկալի եւ զսուրբ խորհուրդն յանպարտ եւ յանպատշաճ տեղիս կատարել, եւ անարժանութեամբ հաղորդել, ընդդէմ առաքելական հրամանին եւ աւանդութեան սուրբ նախահարցն։    69 Վասն զի հին աւրէնքն զսուրբ սեղանն յաղագս անշարժութեան հողեղէն հրամայեցին առնել, եւ ի քարանց անշարժից, եւ ի տեղին մին մատուցեալ՝ ուր ողջակէզքն եւ զոհքն մատչէին։ 70 Որչափ եւս առաւել, որ նորոյ ուխտիս է միջնորդ կենդանարար եւ ազատիչ պատուական մարմնոյ եւ արեանն Տեառն, յանշարժ եւ հաստատուն սեղան ելանել։ 71 Վասն որոյ եւ կարգեցին իսկ առաքեալքն եւ հաստատեցին ընդհանուր ի սուրբ եկեղեցիս, եւ ճշմարտեցին սուրբ սեղան Տէրունեան եւ աւազան մկրտութեան, որով արժանաւորիլ որդեգրութեան շնորհին, ի քաղաքս եւ յաւանս եւ ի գեաւղս եւ յագարակս եւ յանդաստանս, ուրեք ի վանորայս կուսանաց, եւ այլ հաւատացեալ կրաւնաւորաց, այլ ոչ եթէ ուր եւ պէտ յամենայն վայրս մատրունս անուանել, ուր ոչ հանապազորդելոյ եւ սրբութիւն պաշտաման կատարեսցի, յաղագս որովայնապարարութեան ուխտ անուանեալ, եւ երթեալ կիսաբան ինչ տարեալ, եւ կամ քար ինչ կանգնեալ, զարդարեալ կտաւովք՝ եւ ի վերայ զահեղ սուրբ խորհուրդն Տէրունեան կատարել, եւ համարին ուղղութիւնս ինչ առնել, եւ ոչ գիտեն եւ իմանան՝ եթէ զանձինս իւրեանց ի դատաստան մատնեն. ըստ այնմ եթէ Է՜ ճանապարհ, որ թուի մարդկան թէ ուղիղ իցէ, բայց կատարած նոցա հայի յատակս դժոխոց։    72 Քանզի սուրբ Հարքն ՅԺ. եւ Ը.ն, որ ի Նիկիա գումարեալք ի Սուրբ Հոգւոյն, ոչ հրամայեցին վայրապար ուրեք մատուցանել եւ անխտիր հաղորդել սուրբ խորհրդոյն, այլ ընդրեալ զարդարութիւն ի մեղաց, եւ սահման եդեալ ոչ անցանել ըստ այն։ 73 Իսկ ընդունաւղք Քաղկեդոնի ժողովոյն, թէ եւ կարի զանգեալ եւ շաղախեալ ի մեղս անհնարինս իցեն, զոր ծանր ապաշխարութեամբ հազիւ ոք կարասցէ քաւել, հանապազ անխտիր ճաշակեն ի պատուական մարմնոյն եւ յարենէն Տեառն, զարիւն նորոյ ուխտին խառնակ համարելով։ 74 Արդ՝ դու նախանձաւորդ աստուածայնւոյն, քննելով զայս, ապա զգոյշ, զի Ահ մեծ է անկանել ի ձեռս Աստուծոյ կենդանւոյ. զի Իմ են վրէժխնդրութիւնք, եւ ես հատուցից, ասէ Տէր։    75 Եւ որ յանդիմանեն եւ նզովեն զժողովն եւ զտումարն՝ թուղթն Զենոնի ուղղափառ թագաւորի, որ կոչի Հենոտիկոն, եւ թուղթն երանելոյ Անաստասայ թագաւորի, եւ գիրք Տիմոթէոսի Աղեքսանդրացւոյ, եւ թուղթ Յովհաննու եպիսկոպոսապետի, եւ թուղթն Պետրոսի Անտիոքացւոյ, եւ պատճառն իսկ, եւ այլ բազում թուղթք ուղղափառաց։ 76 Եւ մի զարմանար, սիրելի, թէ զի ծաւալեցաւ ստութիւն եւ նուաղեաց ճշմարտութիւն։ 77 Նա եւ յութերորդ դարուն՝ ութ ոգի միայն գտաւ ըստ հաճոյիցն Աստուծոյ, յաշտարակաշինութեանն՝ Փաղէկ միայն, իսկ ի Նոյէ ի տասներորդ դարուն՝ Աբրահամ միայն. ի Հրէաստանի ճշմարիտ մարգարէքն՝ սակաւ, սուտքն անսակաւ. ըստ այնմ թէ Բազումք են հրաւիրեալք, եւ սակաւ ընդրեալքն։    78 Աղաչեմ զձեզ, եղբարք իմ սիրելիք, Ռափայէլ եւ Նաթանայէլ, հեզութեամբ ընդունիցիք զբանն՝ որ կարողն է կեցուցանել զոգիս ձեր։ 79 Մի բանավէճ լինել ճոխաբար՝ զանձինս առ գիտունս համարել եւ հպարտանալ ի վերայ ընկերին. այլ նախ աղաւթիւք խնդրել յԱստուծոյ, որ տայն առատապէս եւ ոչ նախատէ, եւ առաքեսցէ զՀոգին Սուրբ ի թիկունս ձեր. եւ դուք հանդարտութեամբ եւ պարկեշտութեամբ համբերել ամենայն բանի, զաւրէն աշակերտաց սուրբ առաքելոցն, տեղի տալով խաւսել եւ մի գոռոզասաստ, որ է սկիզբն աղաղակի։