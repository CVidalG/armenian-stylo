ԱՆԱՆՈՒՆ
684 ԹՈՒԱԿԱՆԻ ՊԱՏՄՈՒԹԻՒՆ
    

[684 ԹՈՒԱԿԱՆԻ ՊԱՏՄՈՒԹԻՒՆ]
   
[ԻԷ. Յաղագս սրբոյն Մեսրովպա եւ ընկերացնորա պատմութիւն վիպասանաբար]
    1 Եւ եղեւ յետ վկայութեանն Գրիգորիսի, որ Աղուանից եղեւ կաթողիկոս, բարբարոսական ազգ կողմանցն Արեւելից վերստին ի դիւցախելար կռամոլութիւնս կործանեցան, եւ բազում ուխտս ատրուշանաց կատարելով՝ յարուցին հալածանս ի վերայ քրիստոնէից։ 2 Մի ոմն ի նախեղելոցն վարդապետաց, որ ի Հոգւոյն Սրբոյ խնամոցն նշանագիր երից ազգացն առնէր՝ Հայոց, Աղուանից եւ Վրաց, նա այնուհետեւ եւ ի սուրբն երթայր յԵրուսաղէմ՝ մատուցանել ուխտադրութիւն։ 3 Անտի դարձեալ աշակերտաւքն, ընդ ինքեան ունելով զխաչն արծաթեղէն ոսկեխաղաց տեսակաւ, յորում ի Տէրունեան խաչէն էր մասնաւորեալ։ 4 Անցանելով ընդ Հայաստան՝ ճանապարհորդէ հասանել ի սահմանս Արեւելից ի գաւառն Ուտիական։ 5 Եւ մտեալ բնակէին ի ճաղճախուտ տեղիս եւ ի լաւռաբոյս մաւրսն առ տեղւովն, որում Գիսն կոչեն։
    6 Եւ յայնժամ նորոգեալ՝ զեկեղեցւոյ հաստատէր զհաւատս եւ ձգէր զքարոզութիւն Աւետարանին յաշխարհն Ուտիացւոց եւ յԱղուանս եւ ի Լփինս եւ ի Կասպս եւ ի դուռն Չողա։ 7 Եւ զայլազգի ազգսն, զոր գերութեամբն էր ածեալ Աղեքսանդրի Մակեդովնացւոյ եւ նստուցեալ զմեծ լերամբն Կաւկասու զԳարգառսն եւ զԿամբիճիկ Հեփթաղսն, դարձուցեալ ի հաւատս զկարգ աստուածպաշտութեան ուսուցանէր, զոր ի վաղնջուց ուսեալն՝ էին մոռացեալ։ 8 Բոլորովին քարոզ եւ առաքեալ խուժադուժ սարոստայնեացն լինելով՝ ըստ նոցին բարբառոյ դպրութեան առնէր զնոսա ծանաւթս։ 9 Եւ անտի դարձեալ՝ ի մաւրսն երթեալ բնակէին ղաւղեալ ի սպառնալեացն դժնդակ իշխանացն։ 10 Եւ անտի անառ ծածուկ լեալ աւր ըստ աւրէ հաստատէր զեկեղեցիս Աստուծոյ։
    11 Եւ անդէն ոգի մոլորութեան գրգռէր զմիտս գազանացեալ բռնակալացն՝ զայրագնեալ նոցա, փոյթ յանձին կալեալ սպանանել զնոսա։ 12 Իսկ երանելոյն Մաշտոցի ի Հոգւոյն Սրբոյ ազդեալ՝ փութացեալ փորէր փոս մի ըստ պիտոյից գործոյն, եւ զաստուածային առեալ գանձ, որ էր խաչն տէրունական, եդեալ ի տապանի՝ ծածկէր ի գետնափոր կայանի։ 13 Եւ այնուհետեւ հաւատարիմ եւ զուգակրաւն աշակերտաւքն միաբան յաղաւթս եւ ի խնդրուածս ապաւինեալ՝ միմեանց կամաւ յերկուս բաժանէին ջոկս։ 14 Կէսն ի կէս կողմանց գաւառացն ելանել խորհէին, կիսոցն ի բազում աշխարհս հատեալ անցեալ՝ քարոզէին հաւատս։ 15 Բայց մնացեալ դասն ի տեղւոջ կայանի խաչին՝ յետ սակաւ ինչ աւուրց զմարտիւրոսական առնուին պսակ։ 16 Յորոց նահատակութեանցն տեղւոջ նշանք լուսեղէնք եւ հրաշալի սքանչելիք երեւեալ, զոր տեսեալ բազում անգամ անհաւատիցն եւ ուսեալ, եթէ մեծին Աստուծոյ է այն նշանն, հաւատային միաբան եւ մկրտէին առ հասարակ։
    17 Իսկ մի ոմն ի նորահաւատիցն, որ բազում անգամ տեսեալ էր զնշանն զայն, ի վերայ գետնափոր կայանի խաչին շինէ մատուրն մի հողեղէն չորեքկուսի եւ տապան տախտակամած արարեալ՝ ամփոփէր զնշխարս նոցա ի տապանի անդ եւ ամ յամէ ուխտաւորեալ կատարէր զյիշատակս նոցա։ 18 Եւ յոլովիցն լինէր բժշկութիւն ի տեղւոջն, յորս հաստատեալ նուաճեցան հաւատացեալքն։ 19 Եւ նախ անդ եդեալ հիմունս՝ հաստատէին եկեղեցի Աստուծոյ ի կայարանի խաչին, զոր Հին եկեղեցի տեղւոյն անուանէին, որում Գիսն կոչեն։ 20 Այլ եւ յետ բազում ժամանակաց վեհազգի ոմն իշխան Վարազ Փերոժ անուն՝ յԱռանշահիկ տոհմէ, կամեցաւ նորոգել զՀին եկեղեցին եւ ոչ կարէր քակել զաղիւսաշար պոյր գմբեթին, սակս զի բնակեալ էր անդ խաչն տէրունական եւ նշխարք վկայիցն։
[ԻԸ. Շարագրած յաղագս աշակերտացն Մաշտոցի ընդ ներգոյս զրոյցատրաբար]
    1 Յետ սրբոյն Մաշտոցի սուղ ինչ անցեալ ժամանակս նորին աշակերտեալքն, որ ի կողմանս գաւառացն Աղուանից, գումարեալք ի մի վայր, յազդմանէ Սուրբ Հոգւոյն խորհրդազգածք լինելով՝ փութային հասանել գործոց բարեաց։ 2 Զինչ մեք արասցուք, ասեն, զի որ մերոյ լուսաւորութեանն էր առիթն, ննջեաց ի Քրիստոս։ 3 Եւ ահա ի նմանէն մնացեալք որբս՝ եկայք, եղբարք, յաստուածայինն երթիցուք ի քաղաքն Երուսաղէմ. եւ ի նոցանէն խնդրեսցուք մեզ առաջնորդս, զի բնական լուսաւորութիւն երկրիս Արեւելեաց ի ձեռն սրբոյն Եղիշայի յԵրուսաղէմէ եղեալ սկիզբն։
    4 Յայնժամ հանդերձեցան կազմեցան յերիս բաժանեալ գունդս՝ համբարձեալ ի կողմանցն Աղուանից յառաջ խաղային առ սահմանաւքն Ասորեստանի։ 5 Երթեալ հետեւողաբար յԵրուսաղէմեանն հասանէին քաղաք եւ մտեալ յաստուածաբնակ եկեղեցիսն՝ երկիր պագանէին ամենակեցոյց փայտին կենաց։ 6 Եւ հանդիպեցան հոգեզուարճ աստուածազարդ հայրապետին տուեալ ողջոյն կղերց եկեղեցւոյն խոնարհամիտ համբուրիւ, ընկալեալք ի նոցանէ լինէին։ 7 Եւ զջան քրտանցն Մաշտոցի բաւանդակ պատմէին առաջի սրբոյ հայրապետին, եթէ զինչ գունակ սքանչելիք առ բարբարոսականսն կատարեալ ուղղութիւնս։ 8 Զորս լսելով, նոցա, մեծաւ ընկալեալ խնդութեամբ, բազում մեծարանս ցուցեալ՝ խնամով առնէին անդ աւուրս բազումս՝ յարելով յինքեանս արս երիս աստուածասէր քահանայս, որոց առաջինն՝ Աթանասիոս։ 9 Զնոսա ողոքական բանիւք հաւանեցուցանէին գալ ընդ ինքեանս, զի յառաջնորդութիւն զնոսա վիճակեցուսցեն աշխարհին իւրեանց։ 10 Եւ կատարեալ նոցա զերկրպագութեան ուխտ՝ երանաւէտ համբուրիւ ողջունէին զսրբոյ պատրիարգին ոտս։ 11 Եւ նորին հրամանաւ յուղարկեալք անտի ոսկեղէն եւ արծաթեղէն սպասիւք եւ բազում նշխարաւք յամենայն սրբութեանցն Աստուծոյ, յարազուարճ ցնծութեամբ հրաժարեալք՝ քահանայիւքն հանդերձ ուղեւորեալ գնային։
    12 Եւ եկեալ հասանէին ի սուրբ պահս Քառասներորդացն յեաւթներորդ շաբաթու Պասեքի զատկին ի ձորախոխոմ, անտառայար, ի մայրաստանիկ աշխարհն Արցախա գաւառն Մեծ Կուենից։ 13 Եւ ի կիրճն ճանապարհին երկաջոկեալ գունդն՝ յերկուս բաժանելով նստէին գուպարս յայնմ տեղւոջ, որում Աստեղն կոչեն բլուր՝ ի հիւսիւսոյ կողմանէն, եւ գունդն երկրորդ՝ յայնկոյս Տրտուական գետոյն, ի հարաւական կողմանն, ի մայրոլորտ ովտի պուրակի բնակէին Չղախն անուանեցելոյ։ 14 Զի ուխտիւք խոստացեալ էին առ միմեանս՝ կատարել ի տեղւոջն զամենասուրբ զատիկն։
[ԻԹ. Դիմումն հիւսիւսականացն յամենայն սահմանս Աղուանից, Հայոց եւ Վրաց եւ վկայութիւն աշակերտացն Մեսրոպայ]
    1 Ընդ այն ապա ժամանակս թագաւորն Ռոսմոսոքեան իւրովք զաւրաւքն եւ Թոբելեան գնդիւն գումարեալ ժողովեաց զամենայն զաւրս Հոնաց եւ անց յայս կոյս գետոյն Կրիականի տարածեալ յՈւտիացւոց գաւառն։ 2 Եւ ածեալ նստուցանէր զղակիշն իւր մերձ ի Խաղխաղ քաղաք։ 3 Եւ անդէն արս երիս ընտրեալ զաւրավարս ոստիկանս առնէր ի վերայ գնդին մեծի եւ բաւանդակեալ գումարէր ի ձեռս նոցա զմետազան զաւրացն բազմութիւնս եւ հրամայէր յերիս առաջս առնել՝ ասպատակել ի վերայ աշխարհին Աղուանից, Հայոց եւ Վրաց։ 4 Իսկ երրորդ մասն զաւրուն հասեալ ի մուտ զատկին յԱրցախական գաւառն՝ տայր ասպատակ ի վերայ Մեծ Կուենից։
    5 Զայն հէն համբաւու լուեալ Չղախաբնակ գնդին Երուսաղէմեան՝ զահի հարեալ մեծաւ երկիւղիւ, աճապարեալ ի մի վայր ժողովէին զմասունսն նշխարացն ամենայն, եւ յերկուս ամփոփեալ արծաթեղէն կողոփս ծածկէին յերկրի։ 6 Եւ իսկոյն հասեալ աւրհասականն այն գոյժակռիչ աղմուկ, նման ցաւղացայտ անձրեւի տարածեալ անճողոպրելի տարակուսանքն՝ դիմեալ որպէս զալիս ծովու, նախահաս յԱստեղն լինէին բլուր։ 7 Նոցա յանկասկած լինելով իրացն՝ յեղակարծ ժամու դիպէին անխնայ խոցոտման սրոյ առհասարակ։ 8 Եւ զսպասն ոսկւոյ եւ արծաթոյ աւար առեալ՝ ցիր եւ ցան զսրբութեանցն նշխարս ընդ բլուրն եւ վիժեալ ճապաղէին։ 9 Եւ զգլխաւորն քահանայից զերանելին Աթանաս անդրէն նահատակէին եւ զմնացեալսն գերի առեալ ի տեղւոջն բակարգել առնէին։
    10 Բայց կին մի Թագուհի անուն՝ յՈւտի գաւառէ, ի բնաշխարհիկ ազատաց, ի Բագնաց գեղջէ՝ մեծատուն յոյժ, որ նոյն ինքն ընդ Երուսաղէմացիսն էր ցանկորդեալ, զնա տեսեալ զաւրավարին Հոնաց ի մէջ գերելոցն, դիւայորդոր բղջախոհական ախտիւն յեղազեղեալ՝ տռփէր ի նմա, զի գեղեցիկ էր յոյժ։ 11 Հրամայէր պահել զնա մեծաւ զգուշութեամբ՝ առնուլ ի կնութեան իւրում կամեցեալ։ 12 Եւ ինքեանք զառաւրեա արշաւանսն վճարելով՝ ածին ժողովեցին զամենայն առ եւ աւար գաւառին եւ զնոցուն համագունդ եղբարսն։ 13 Զբազումս ի նոցանէ սպանանէին եւ զմնացեալսն գերի վարէին՝ ածելով յԱստեղն բլուր։ 14 Եւ ի մէջ գերելոցն ունէին զերկուս քահանայսն ընկերս Աթանասիոսի վկային։
    15 Քանզի մեծ զաւրավարն Հոնաց անդէն բնակեալ կայր իւրովին զաւրաւքն զայն գիշեր, եւ ընդ երեկս աւուրն սպահապետ գնդին Թոբելեան հրամայէր ածել զերանելի Թագուհին, զի կատարեսցէ ընդ նմա զկամս ցանկութեան իւրոյ։ 16 Իսկ նա վառեալ զինու զաւրութեամբ Տեառն, այպանեալ զնա՝ չանսայր, չհաւանէր, ծաղր եւս իսկ առնէր զլկտի բարբարոսովն։ 17 Քաւ լիցի ինձ, ասէ, տալ զզգաստութիւն պարկեշտութեան իմոյ շանազգի եւ խոզաբարւոյ հեթանոսաց, կամ եթէ յերկիւղէ տանջանաց ինչ զանգիտել մինչեւ ի մահ եւ փոխանակել զոչինչ կեանքս ընդ այնմ, որ ոչ անցանէ. Եւ համբարձեալ զձեռս իւր առ Աստուած՝ բարբառէր՝ ասելով. 18 Տէր Տերանց եւ թագաւոր թագաւորաց, մի յամաւթ առնէր զիս՝ զյուսացեալս ի քեզ, անբիծ եւ ուղիղ պահեա յառժամանակեա վտանգէս։ 19 Որպէս շնորհեցեր ինձ զծնունդ աւազանին լուսոյ նորոգման՝ ճանաչել զքեզ, արա եւ այժմ անարատ մնալ ի մեղաց հաւատովք եւ սրբութեամբ։ 20 Ծագեա զլոյս ճշմարտութեան քո ի սիրտ անզգայ բարբարոսացս, զի եւ սոքա ծանիցեն զքեզ, միայն ճշմարիտդ Աստուած։
    21 Իսկ զայն իբրեւ լուան անաւրինացն ջոկքն, չոգան պատմեցին իշխանին իւրեանց, զի թարգման կայր ի միջի նոցա, որ լսէր զամենայն խաւսս նոցա։ 22 Յայնժամ մոլեկան սրտմտութեամբ առլցեալ բռնաւորն, ըստ խածանող եւ մրմռող գազանութեանն զայրագնեալ՝ հրամայէր, զի եթէ ոչ եկեսցէ շքով եւ պատուով, անհնարին տանջանաւք չարամահ արասցեն զնա։ 23 Եւ երթեալ սպասաւորքն՝ ստիպէին առնել զկամս իշխանին։ 24 Եւ իբրեւ ոչ կարէին հաւանեցուցանել զանհրապուրելի Թագուհին, կապէին ձեռս յետս եւ քարշէին զվարսից նորա եւ դժնդակ փշովք անտառի անապատին ծեծէին զերեսս նորա եւ քանցէին մարմինք սրբոյն առհասարակ եւ ապա բառնային զգլուխ երանելւոյն սուսերաւ։ 25 Այսպէս սուրբ տիկնոջն լինէր մարտն, եւ աստուածայաղթ պսակաւքն Քրիստոսի պսակեալ լինէր մեծն այն Թագուհի։
    26 Եւ յետ այնորիկ ի նմին գիշերի, մինչդեռ արթնական խնճոյիւքն դեգերէին այլազունն իշխանն հանդերձ զաւրականաւքն եւ առնէին ծաղրակատակ խնդութիւն, յանկարծակի նշան զարմանալի երեւեալ նոցա ի Տեառնէ։ 27 Զի ակն յայտնի ամենեքեան տեսանէին լոյս սաստիկ ծագեալ ի տեղւոջն, ուր սուրբն Թագուհի վկայեաց, եւ ուր ցրեալ պատառած հանդերձի նորա սփիռ եւ տարած ընդ երեսս անտառին փայլէին իբրեւ զաստեղս։ 28 Եւ հարուստ ժամանակաւ լոյս աստեղանման ծագեալ ի տեղւոջն փարէր ի վերայ սրբոց նահատակացն, զոր տեսեալ բազմութեան մարդկանն, զանուն տեղւոյն Աստեղաբլուր անուանեցին մինչեւ ցայսաւր։ 29 Վասն որոյ յաւետասքանչ հրաշիւք հիանայր իշխանն, եւ ի մեծի ահի եղեալ՝ հրամայէր առ ինքն կոչել զքահանայսն Տեառն։ 30 Եւ ուսեալ ի նոցանէն զփրկութեանն ճանապարհ հաւատաց յԱստուած կենդանի։ 31 Եւ հրամայէր ամփոփել զսրբոց ցրուեալ նշխարս եւ պատել սուրբ կտաւովք եւ ծածկել ի բլրին։ 32 Եւ անդէն կատարէին յոդեաց եւ յայծեաց պատարագս աւրհնութեան եւ զՏէրունական զտաւնն մեծապայծառ խմբէին յիշատակաւք ի նոցին վկայելոցն։
[Լ. Հաւատալն մեծ զաւրավարին Թոբելեան ի Քրիստոս, եթէ նա է Աստուած, եւ նահատակել զաւրաւքն եւ որդւովքն եւ քահանայական դասուք յիւրմէ թագաւորէն յաշխարհիս Աղուանից]
    1 Ի հասանել ճշմարտութեանն լուսոյ ի սիրտ աստուածարեալ իշխանին Թէոփիլոսի ի բաց արձակել զմարդագերիսն հրամայէր։ 2 Եւ ինքն չուեալ զայգոյ զատկին հանդերձ քահանայիւքն սրբովքն եւ այղ բազում հաւատացելովք խաղայր գնայր Ագիստոսեան գնդիւն։ 3 Եւ երթեալ հասեալ յՈւտի գաւառն իջեալ բնակէին առ ափն Կրիական գետոյն, մերձ ի նաւահանգիստ Զոմաքատակ կամուրջին։
    4 Եւ ինքն իսկ մեծ թագաւորն Ռոսմոսոքեան դարձեալ լինէր, ամենայն զաւրաւքն իւրովք յասպատակէն։ 5 Բազմահոյլ գերութեամբն եւ մեծամեծ աւարաւքն անցեալ զԿրիական գետովն ի յարեւելից կուսէ բանակէին յայն կոյս յանդիման նոցա։ 6 Յայնժամ հրաման տայր դիւցազնային մոլորութեամբն ձաւնել նուէրս զոհից մեհենազարդ խնճոյիւք աստուածոցն իւրոց։ 7 Զայն տեսեալ քրիստոսազարդին Թէոփիլեայ եւ Ագիստրոսեան գնդին մատուցանէին եւ նոքա պատարագս Աստուծոյ ըստ կարգի քրիստոսական կրաւնից ի ձեռն աւրհնութեան քահանայիցն սրբոց եւ խաչազարդ յաւրինէին զնշանս դրաւշիցն իւրեանց։ 8 Իսկ զայն իբրեւ ետես գազանամիտ եւ անաւրէն թագաւորն բարբարոսաց, դիւագրգիռ մոլորութեամբն դառնացեալ, հրամայէր առ ինքն կոչել զսուրբ զաւրավարն Թէոփիլոս երեսուն արամբք։ 9 Եւ նախ ողոքանաւք եւ ապա սրտմտութեամբ խաւսել սկսաւ ընդ նմա եւ ասէ.
    10 Սիրելի գոլով մերոյս թագաւորութեանս, քաջութեամբ յաղթող երեւեալ՝ մեծարեցար յոյժ ի մերմէ խնամակալութենէս, վասն որոյ նախապատիւ ես քան զամենեսեան, եռամասնեա զաւրավարութեամբ փառաւորեալդ։ 11 Ընդէր դու թողեր զքաջատոհմիկ աստուածս ազգի քո, որ ետ մեզ յաղթութիւն ասպատակիս, եւ ապստամբեալ յինէն քոյովք զաւրականաւքդ պաշտաւն մատուցանէք Աստուծոյն, զոր մեք ոչ գիտեմք։ 12 Սակս որոյ եթէ ոչ մատուսցես զոհս աստուածոց մերոց, մահապարտ ես դու եւ զաւրականքդ քո ի միասին։
    13 Պատասխանի ետ խոստովանողն Քրիստոսի՝ քաջ զաւրավարն Թէոփիղէ եւ ասէ ցթագաւորն. 14 Կենաց մարդոյ իմաստութիւն ծնունդ է առաքինութեան, եւ առաքինութիւն քաջալաւ բարեաւք մայր է աստուածպաշտութեան։ 15 Արդ՝ եթէ առաւելութիւն փառացն՝ Քրիստոսի ծնունդ, միաւորեցաւ ի մերում բնութեանս շնորհաւք լուսոյն գիտել, ճանաչել զԱստուած՝ արարիչն երկնի եւ երկրի, զմիահասարակ Սուրբ Երրորդութիւնն, որ իւրով բարերարութեամբն կամեցաւ մերժել զմեզ ի չքոտի կռոցն վնասակարութենէ, միթէ արգելուլ ինչ կարասցես ի մէնջ զշնորհս երկնային, կամ համեմատել զձեր վայրկենի պատիւդ կամիցիս ընդ աստուածային պատուոյն, կամ թէ ի սպառնալեաց քոց համարեսցիս զանգիտեցուցանել զմեզ եւ, զառժամանակեայս ընտրեալ կեանս, թողլով զԱստուած՝ անմռնչոց մատուցանել պաշտաւն։ 16 Յայնժամ դժնդակ բարկութեամբ ցասուցեալ մրմռէր թագաւորն եւ հրամայէր վաղվաղակի տանջանաւոր մահուամբ կենազրաւել զսուրբ զաւրավարն Թէոփիլեան հանդերձ երեսուն ընկերաւքն եւ սուրբ քահանայիւքն։ 17 Որոց արիաբար կատարեալ զնահատակութեանն մարտն բարեաւք վկայութեամբ, ըստ մարտիւրոսութեանն հանդիսի ի Քրիստոսէ զյաղթութեանն ընդունէին զպսակն, սուրբ խոստովանողն Թէոփիղէ քահանայական դասուքն եւ երեսնեակ զինուորաւքն հանդերձ յերկնայինսն փոխէին խորանս։
    18 Իսկ երանելին Մովսէս եւ Աներողոգիս՝ որդին սրբոյ զաւրավարին Թէոփիլեայ, հանդերձ Ագիստրատոնեան գնդիւն եւ այլ հաւատացելովք իբրեւ զայն տեսանէին, աճապարէին յիւրաքանչիւր երիվարս փախստական լինել յանաւրէն թագաւորէն, լաւ համարել հալածել վասն Քրիստոսի, քան յանցաւոր կեանքս ամբարշտութեամբ կեալ, կարեւոր համարէին զնախատինս վասն Քրիստոսի, քան զմեծութիւն գանձուցն հայրենեաց։ 19 Յայնժամ չուեալ նոցա ընդ կողմանս հարաւոյ երթեալ հասանէին ի բարձրաբերձ կատար լերինն մեծի, որ պարունակեալ շրջագայէ զբազմաւորական գաւառս աշխարհին։
    20 Ապա ի հրամանէ անողորմ թագաւորին գունդս գունդս հատանէին եւ զկնի լինէին նոցա զաւրքն Հոնաց։ 21 Եւ հասեալ նոցա ի գլուխ լերինն՝ ջանային բազում ողոքանաւք դարձուցանել զնոսա յերկրպագութիւն կռոցն եւ ի հնազանդութիւն թագաւորին։ 22 Եւ ոչ կարացեալ հաւանեցուցանել զնոսա՝ հարկանէին սրով սուսերի ի նմին տեղւոջն։ 23 Այսպէս կատարեալ նոցա զընթացս՝ սուրբն Մովսէս, երջանիկ եղբարբն եւ ամենայն քրիստոսազգեստ Ագիստրատոնեան գնդիւն։ 24 Ընկալեալք ի Քրիստոսէ զմարտիւրոսական պսակն՝ փայլեան անաղաւտ փայլմամբ, ի ծագաց հիւսիւսոյ յափշտակողք եղեալ անմահ առագաստին ընդ ամենայն սուրբս. ամէն։
[ԺԸ. Գործք եւ քաջութիւն մեծ իշխանին Ջեւանշերի՝ երկրորդ որդւոյն Վարազ Գրիգորի, զոր ի Պարսիկս եցոյց արութիւն քաջութեան]
    1 Յետ ամաց չորից մահուան մեծին Խոսրովու, որ Պարսիցն էր արքայ, թագաւորէ որդի նորա Յազկերտ։ 2 Զաւրանայ ազգն Հագարու՝ միաբանեալ ի ցեղս տասն եւ երկու, խրոխտ եւ ահեղ յոլովութեամբ յերկրէ հեռաստանէ դիմեալ գան իբրեւ մրրիկ ընդ Անապատ երկիր, անցանեն ընդ կողմանս Ասորեստանի եւ ելանեն տագնապաւ ի վերայ թագաւորին Պարսից։ 3 Յայնժամ, որ միանգամայն ի ձեռս թագաւորութեանն Պարսից էինն զաւրավարք եւ իշխանք, տեարք եւ բնաշխարհիկ ազատք, ի կողմանց կողմանց զաւրաժողով լինէին կալ ընդդէմ աւտարազգոյ թշնամոյն։
    4 Եւ ի լինել այսորիկ Վարազ Գրիգոր իշխանն Աղուանից, ըստ սեփհականն իւր լինելով յԱրտաշրական տոհմէ՝ տեսեալ զերկրորդ որդին իւր Ջեւանշէր խրոխտ եւ սիգողաճեմ, չքնաղագեղ ունելով տիպ, դեռեւս կամէր ծաղկել եւ ի ծնաւտսն տէգ մաւրուացն, սիրեցեալ յաչս հաւրն, պատրաստ ի սպառազինութիւն, քաջասնոյց իբրեւ զարծուի, վստահ եղեալ հաւրն յամենայաջողն Ջեւանշէր հաստատէր ի միտս իւր՝ լինել նմա հնարաւոր ի կեանս աշխարհիս հաւասարել զինքն ի մեծամեծս եւ կալ առաջի թագաւորացն, վասն այսորիկ յորդւոց անտի փոխանակ իւր պատշաճ համարէր զնա առաքել ի դուռն արքունի։ 5 Որոյ առեալ զգունդսն ի հաւրէն՝ նախ քան զիշխանն Սիւնեաց եւ զսպարապետն Հայոց յառաջէր հասանել ի համաշխարհականն յայն բիւրաւոր ժողովս։ 6 Զոր տեսեալ զաւրավարին Ռոստոմայ թուեցեալ լինէր յաչս նորա իբրեւ զեղբայր կամ զորդի, այլեւ ամենեցուն երեւէր ըղձալի։
    7 Անդ առնոյր զաւրավարն զյոգնահազարս հեծելոց, գայր հասանէր ի Տիսպոն քաղաք առ թագաւորն Յազկերտ եւ յանդիման առնէր զմանուկն Ջեւանշէր։ 8 Նոյնժամայն եդեալ արքային զձեռս ի վերայ գլխոյ նորա՝ գովեաց եւ կոչեաց զնա ասպարապետ Աղուանից։ 9 Յետ այսորիկ առնոյր զզաւրսն ամենայն զաւրավարին Պարսից, իջանէր յերկիրն Ասորեստանեաց, եւ անցեալ ընդ գետն Դկղաթ եհաս ի Վեհկաւատ գաւառ։ 10 Ի բազումսն պարծեցեալ զաւրս մեծամեծս՝ խրոխտանայր առաթուր հարկանել զհարաւայինսն ամենայն եւ յայնկոյս Մեռեալն ջրոյ բանակեցաւ ընդդէմ նոցա։ 11 Եւ յորժամ ելանէին Մակսատք ի նոցանէն, ելանէր եւ սպարապետն Աղուանից եւ զյաջողութիւնն ցուցանէր արիաբար։ 12 Եւ յառաջնում նուագին զոմանս հարկանէր, եւս առաւել սրայորդոր լինէր, զի գիտէր, եթէ՝ Տէր ընդ իս է։
    13 Եւ յետ սուղ ինչ աւուրց յամսեանն մեհեկանի, որ աւր ծննդեանն էր Քրիստոսի, երեսուն հազար հեծելոց եւ տասն հազար հետեւակաց զինեալ ընդդէմ նոցա ճակատեցան։ 14 Եւ որդիքն Հագարու, եկեալ ի Կատշանէ՝ բազմութիւն հեծելոց եւ քսան հազար հետեւակաց, ասպարախիտ շարժմամբք յառաջ խաղացեալ՝ նախաձեռն լինէին հարկանել զզաւրսն Պարսից։ 15 Իսկ ասպարապետն Աղուանից ընդ արս զաւրութեան միջամուխ լեալ զերկուսն ի դիմամարտիցն հարեալ ընկենոյր եւ գայր ելանէր երիս վէրս դժնդակս յանձին բերելով եւ զերիվարն ի չորս վայրս խոցեալ։ 16 Ուստի մինչեւ ցգետն հինահալած արարեալ արշաւանաւք՝ զհետ ընթանայր թշնամին, եւ սա մարտուցեալ ընդ նոսա՝ գայր եւ զգետովն անցանէր՝ արենազանգ լեալ զգեստքն, եւ զէնքն շաղախիւր։ 17 Իսկ իբրեւ ետես զմեծամեծսն եւ զզաւրսն ամենայն իբրեւ զխոտ հնձեալ, աճապարէր անդէն ի դուռն արքունի։ 18 Եւ իբրեւ պատմեցաւ արքայի արութեան նորա գործք եւ կարեվէր խոցոտմունքն, նոյնժամայն հրամայէր տալ նմա ապարանս եւ արքունի բժշկաց՝ կալ առ նմա, նաեւ յաշխարհէն բազում ընդունելութիւն։
    19 Ապա գտեալ զառողջութիւն՝ մտանէ առ արքայ, եւ արքայ դնէ զձեռնն ի գլուխ նորա եւ բանս բարեաց ի լուր ամենեցուն զնմանէն խաւսէր։ 20 Եւ ըստ զաւրավարաց կարգի տայր նմա նշանակս եւ փողս ազդեցութեան՝ երկու նիզակս ոսկիս եւ երկուս վահանս ոսկեքանդակս, զոր միշտ առաջի շրջեցուցանէին եւ նախամեծար քան զամենեսեան առնէին, ընդ մէջ ածեալ գաւտի ոսկի ընդելուզեալ մարգարտով, եւ սուսեր ոսկեստրեայն, ապարանջանս բազկացն եւ պսակ ցանկալի ի գլուխ նորա։ 21 Ետուն նմա եւ զանգապանս մարգարտով եւ գումարտակ նոյնգունակ։ 22 Շուրջ զպարանոցաւն ագուցին նմա արջմաթորս տորս չորիւք դրաւշակաւք եւ դրաստս սնդս մետաքսառէջս եւ ոսկեթեզան փարուազով։ 23 Եւ հրամայեցին նմա գեւղաստանեայս բնաբար ծառայութեան եւ գետս ձկնորսաց։
    24 Անդ էր տեսանել ըստ գրեցելումն ընդ վաստակոց բարեաց պտուղ փառաւոր։ 25 Որոյ առեալ զայսքան թագաւորական գահմունս յառաջադէմ եւս լինէր։ 26 Քանզի ի Մայ եւ յԱհմատան երկու զաւրավարք սաստիկ վրդովմամբ զմիմեանս բախէին ի կռիւ, հարեալ սորա զայր մի յանդիման ամենեցուն՝ թաւալագլոր խաղաղացուցանէր եւ ինքն որպէս զիմաստուն ոք զնոսա ի խաղաղութիւն վարեաց։ 27 Ուստի եւ զաւրավարն Խոռազատ բազմամեծար յարգանաւք ընդ իւր առեալ ածէր։
    28 Իսկ յութերորդ ամին Յազկերտի ել միւս անգամ թշնամին եւ պաշարեաց զարքայ ի Տիսպոն քաղաքի ամիսս վեց։ 29 Յայնժամ զաւրավարն Խոռազատ եւ ասպարապետն Աղուանից դէմ եդեալ շարժէին զաւրաւքն հանդերձ։ 30 Անդ ակն ի վեր եդեալ արին Ջեւանշէր երիւք հազարաւք նախընթաց լինէր ի վերայ եւ հինահալած արշաւանաւք տարեալ զնոսա անցուցանէր ընդ գետն եւ ոչ տայր նոցա թոյլ զամիսս վեց անցանել ընդ Դկղաթ գետն, մինչեւ առեալ զթագաւորն՝ ելանէին ի Դաստակերտն Մեծ։ 31 Եւ ահեղ յոլովութեամբ դիզանայր թշնամին ի վերայ նորա, եւ անտի շարժէին զթագաւորն ի Բեկղաղ։ 32 Եւ որդիքն Հարաւոյ յոգնահազար բռնութեամբ նմանեալ ալեաց ծովու՝ զհետ շարժեալ խաղային։ 33 Եւ եղեալ անդ սակաւ ինչ աւուրս՝ ոչ դադարէր ասպարապետն Աղուանից յելանելոյ առ նոսա եւ զիւր անձինն հրապարակաւոր ցուցանել քաջութիւն, որոյ բազում անգամ եւ առաջի իսկ թագաւորին զաւտարազգի թշնամեացն բերեալ ընկենոյր զգլուխսն։ 34 Յետ այսորիկ ճակատ առ ճակատ պատերազմ խմբեցաւ եւ եղեւ բեկումն չար ի Տեառնէ Պարսից զաւրուն ի լրման ժամանակի նոցա, եւ վերնառաք հրամանն երթայր կործանէր զթագաւորութիւն նոցա։
    35 Արդ՝ զամս եաւթն ի պատերազմունս յայսոսիկ տարժանեալ մրցէր քաջն Ջեւանշէր, տասն եւ մի դժնդակ վէրս յանձն առեալ՝ գայր հրաժարեալ ի նոցանէ յԱտրպատական գաւառ։ 36 Եւ տեսեալ զայնքան հռչակել նորա անուն զաւրապետին Պարսից ստիպէր զնա առնուլ զքոյր իւր ի կնութիւն։ 37 Իսկ նա վասն չկամելոյ զոք յանաւրինացն առնել կին՝ դիմեալ գայր յերկիր իւր։ 38 Վասն որոյ յոյժ խնդութիւն քաջախնամող հաւրն լինէր՝ նմանեալ նահապետին Յակոբայ ի տեսանել զանդրանիկն Հռաքելի, առ որ հոգին արծարծեալ՝ այսպէս փարէր զորդւովն իւրով՝ զգոյն երեսաց ալեծաղիկ զարդարեալ։
[ԺԹ. Սպարապետութիւն Ջեւանշերի Աղուանից եւ գրթահարելն զՊարսիկս, եւ մահն Յազկերտի եւ անձնատուր լինելն Յունաց կայսերն]
    1 Եկեալ մեծապանծ անուամբ ամենապայծառն Ջեւանշէր ի Պարսկաստանացն մարտից հանդիսացուցանէ ընդ ինքն զբաւանդակ տունն Աղուանից ըստ թագաւորական հրամանին։ 2 Եւ առեալ զգունդն իւր հանդերձ հարբն՝ ի վերկոյս Պերոզ Կաւատ քաղաքին ելանէր։ 3 Եւ քաջքն Պարսից շարժեալ գային ի վերայ աշխարհիս սակս ապստամբմանն Ջեւանշերի։ 4 Եւ մինչդեռ առաջք թշնամեացն զառ ստորին կոյս նորին գաւառի ճեպով ելանէին անդէն վաղագոյն ճեպով ի վերայ զինեալ՝ ինքնաձեռն լինէր հարկանել անդ զԳիւղմնազգի ոմն հիւղինակ զաւրուն։ 5 Առ որս սրահար ճարակմամբ ինքն եւ զաւրքն իւր անկումն բազմաց առնէին, այլ եւ ձերբակալ ի նոցանէ եւ ձիս, եւ ջորիս, եւ կապուտս յոլով առեալ՝ դառնային։ 6 Եւ ոչ դադարէին հետամուտ լինել գունդն Պարսից։
    7 Լինէր միւս անգամ ի լեռնավայրի անդ բախումն ընդ միմեանս. յաջողեցաւ այն եւս աւր նմա ի Տեառնէ առնելով զյաղթութիւն։ 8 Եւ իսկոյն եհաս գեդուր գուժի, եթէ մտին զաւրքն Պարսից ի Պերոզ Կաւատ եւ զմայրն հանդերձ եղբարբքն գերի առեալ վարեցին։ 9 Արդարեւ ասեմ, եթէ որպէս արջ որդեկոտոր զայրագնեալ գազանանայր։ 10 Եւ դառնացեալ անցանէր ճեպով զհայրենի վիճակին իւր սահմանս յայնկոյս գետոյն Կուրա ի Կամբէճանն գաւառ եւ անդ դնէր ընդ նոսա ոչ վարկպարազի, այլ խոհականապէս դէմ առ դէմ ռազմ պատերազմի։ 11 Եւ անզանգիտող մրցմամբն իւր առնոյր վէր ի գլուխն, այլ բաւական աջոյն Քրիստոսի աւգնութեամբ սաստիկ եւ զաւրեղ զինքն եցոյց, մինչեւ որ միոյ առն մնալ ի թշնամեացն, որ ոչ սատակեցան։ 12 Ուստի եւ մեծապանծ անուամբ դարձեալ՝ դադարէր առ սահմանաւքն Վրաց։ 13 Եւ անդ մեծապատիւ այրն Ատրներսեհ իշխան աշխարհին, որ երրեակ իշխանութեան գահերիցութիւն ի Հռովմայեցւոց թագաւորութենէն ունէր, գայր առ նա եւ իւրովի պատէր զվէրս նորա։ 14 Եւ զմեծ քաջութեան նորա զյաղթութիւն խնդութիւն համարեալ յայնժամ, խաղաղական եւ անքակ միաբանութիւն հաստատեալ ընդ միմեանս՝ առնու յաւգնականութիւն զզաւրսն Վրաց։ 15 Աճապարէր նախարշաւ յՈւտիականն գաւառ եւ ուր միանգամայն գտանէր ի զաւրացն Պարսից, սրոյ ճարակ առնէր։ 16 Եւ նոյնգունակ հասեալ շտապ տագնապի ի վերայ ձմեռնահանգիստ քաղաքին իւր առնէր, մինչեւ զհասակածին եւ արգանդակիցս մանկունս պահանջմամբ թափէր։
    17 Եւ յետ այսորիկ սկսան յԱտրպատականացն առաւելագոյն եւս անդր հեղուլ գունդս բազումս։ 18 Իսկ նա ոչ ինչ կասկածէր ի նոցանէ, զի բնութիւն էր ի նմա, որ առ բազումս խիզախող լինէր առաւել, քան առ սակաւս։ 19 Որ եւ ի Շակաշէն գաւառի երկու իմն պատերազմունս զհազարաւորաց հանդերձ իւրեանց գնդիւն քաջավրիժակ խոցոտմամբ կենազրաւէր։ 20 Եւ եթէ զորս յետ այսր եղեալս ի տեղիս տեղիս անթիւ սրահար ջարդմունս Պարսկացն ի Ջեւանշերէ՝ անտեղի է ասել։ 21 Յայսոսիկ նայելով նախարարացն Հայոց եւ Վրաց աշխարհին՝ խորհէին ի ծննդոց իւրեանց տալ նմա կին։ 22 Իսկ նա ի յԱրուիճան տոհմէն առնոյր կին՝ զդուստր իշխանին Սիսականեան աշխարհին, ընդ որ յաւէժ ուրախ եղեն Սիւնիք։
    23 Իսկ զաւրավարն Պարսից, գիտացեալ զմեծ պարտելն իւր ի նմանէ եւ զկործանումն զաւրացն, շրջեալ ի սէր խաղաղութեան գրէր թուղթ եւ արձակէր զմեծագահ իշխանն Սիւնեաց մեծամեծ երդմամբք գալ նմա ի միաբանութիւն։ 24 Զոր հազիւ ուրեմն հաւանեցուցանէր միջնորդն՝ առնել զմիակամ սէր, եւ խաղաղութիւն զայս կնքեալ՝ խորհրդաբար ի մտի դառնայր։ 25 Եւ սպարապետն Աղուանից մարբն եւ եղբարբն հանդերձ դառնայր յաշխարհն իւր։
    26 Եւ ահա յիշեցեալ զնուազել մեծ թագաւորութեանն Պարսից եւ զառաջնոց թագաւորացս Արեւելեացս ինքնակալութիւնս եւ զիւրն ստացեալ արքայաբար շուք՝ դնէր ի մտի զիշխանութեանն իւրոյ վիճակ ոչ ումեք լինել ընդ ձեռամբ։ 27 Խիզախէր եւ առ Պարսիցն զաւրապետ իւրաքանչիւր կողմանցն իշխել առանձնակի եւ ինքն եղբարբքն հանդերձ ելանէր ի հայրենի գաւառն։ 28 Իսկ զաւրագլուխն Պարսից դաւաճանեալ կոչէ պատճառաւոր բանիւք զհայր նորա, զի ի հնազանդութեանն կացցէ նմա, եւ արձակէր գունդս եւ կարգէր կողմնակալս Աղուանից նահանգիս։
    29 Արդ՝ զինչ արասցէ արին այն Ջեւանշէր եւ անդրանիկ եղբայրն իւր. արք չառանձնողք, քինախնդիր եղեալ, զէն զանձամբ արկեալ հեծան յերագընթաց երիվարս եւ, զերկայն զայն ուղի կարճ բերելով՝ գային շրջագայութեամբ անդ ի Պերոզ Կաւատ քաղաք՝ ի զուարափակ եւ յանտառախիտ տեղւոջ զառաջին քնովն ղաւղեալ։ 30 Եւ ընդ ծագել արեգականն ձիարձակք եղեալք՝ որպէս կորիւնք առիւծոյ զքաղաքն յափշտակէին, եւ զորս ի քաղաքին կամ յամենայն սահմանս ընդ հրամանաւ ոք գտանիւր զաւրավարին Պարսից, չարաչար պատժէին։ 31 Եւ վառեալ զաւրաւքն իւրեանց՝ հարուածս մեծամեծս Պարսիցն հասուցանէին, մինչեւ ողջանդամբ զհայրն անդրէն դարձուցանէին։
    32 Եւ ի քսաներորդ ամի թագաւորութեանն Յազկերտի համաւրէն ի բաց բառնայր ի միջոյ տէրութիւնն Պարսից. եւ այն երեսուն եւ մի ամ էր տիեզերամարտութեանն Հագարացւոց եւ տեառն իմոյ Ջեւանշերի տասն եւ հինգ ամ։
    33 Եւ այսպէս Տաճիկք յարձակեցան ի կողմանս հիւսիւսոյ եւ արեւելից։ 34 Եւ վտանգէին զտեարս տոհմից տալ ի ձեռս զտեղիս ապաւինութեան եւ պանդանդս առնուլ զզաւակս եւ զկանայս՝ չապստամբելոյ ի նոցանէն։ 35 Իբրեւ տեսանէր զգաւազանն խստութեան հարաւայնոյն Ջեւանշէր, փոքր ինչ ժամանակ դաւաճանեալ զնոսա՝ էանց յայնկոյս գետոյն, ուստի անվեհերն իւր սիրտ վառէր, բորբոքէր վերստին առնել առ նոսա պատերազմ, զի զիւր զհայրն ի նոցանէ եւս թափեսցէ։ 36 Եւ հայր նորա արգելոյր զնա ի խորհրդոյն եւ գնայր կամաւորաբար ի թշնամիսն։ 37 Իսկ բազմաիմաստս Ջեւանշէր ընդ զաւրավարին Հայոց դնէր ուխտ եւ քաջալերէր դառնալ ի հնազանդութիւն կայսերն Հոռոմոց՝ եղեալ միակամն եղբայրութիւն։ 38 Գրէր առ թագաւորն Յունաց աւրինակ զայս։
[Ի. Թուղթ Ջեւանշերի առ թագաւորն Յունաց Կոստանդին]
    1 Ամենայաղթ տէր, հզաւր եւ ողորմած թագաւոր Հոռոմոց Աւգոստոս Կոստանտին ծովու եւ ցամաքի աստուածաբար իշխան. Ջեւանշէր ասպարապետ եւ իշխան Աղուանից հանդերձ Արեւելեացս ծառայական աշխարհաւ նուաստաբար ողջունելով երկրպագէ։
    2 Հաճոյ թուեսցի քրիստոսասէր տէրութեանդ ախորժելով ընդունել ի հեռաւոր անձանց զնորընծայ հնազանդութիւնս, զի ի մեծ վայելչութենէ փառացդ պարգեւեսցի եւ պսակաբաղձիկ խոնարհութեանս մերում աստուածաշնորհ բարերարութիւն։
    3 Արդ իբրեւ մատուցաւ հրովարտակն առաջի ամենաբարեպաշտ կայսերն, զուարճանայր, զուարթանայր, բազմամեծար ուրախութիւն զաւրն զայն առնէր եւ իսկոյն հրամայէր գրել երդմունս եւ ունել համամիտ խաղաղութիւն։ 4 Եւ պարգեւս մեծամեծս շնորհէր եւ գահոյս արծաթիս քանդակակերտ թիկամբք ոսկեզաւծ, եւ հանդերձ ոսկեմանեալս եւ զիւրոյ անձինն մարգարտայեռն պատենիւք սուսեր։ 5 Եւ առնէ զնա պռոտոն պատրիկ եւ տայր բերել պատրկութեան եւ հիպատութեան եւ ապուհիւպաքոսութեան եւ ստրատելատութեան եւ ելիստութեան հազար երկերիւր արանց պատիւ, զի որում ինքն կամեսցի՝ շնորհեսցէ եւ նա զայն։ 6 Եւ որ ի կենեղուտ խաչէն Քրիստոսի մասն, զոր միշտ ի ծոց իւր կրէր, հանեալ յիւրմէ՝ առաքէր նմա։
[ԻԱ. Պատճէն հրովարտակին]
    1 Քեզ՝ տեառն Ջեւանշերի Գարդմանա տեառն եւ Աղուանից իշխանի, ապուհիպատ եւ պռոտոն պատրկի եւ Արեւելեաց կուսակալի, ի փրկական խաչիս աստուածային զաւրութենէ շնորհք եւ ողորմութիւն, եւ ի մերմէ աւգոստոսական թագաւորութենէս խաղաղական եւ մեծ սիրով ողջոյն։
    2 Ընկալաք զգիր ողջոյնի, որ եցոյց մեզ զառ Աստուած բարեպաշտութեան քո սէր, եւ ուրախ եղեաք փոխանակ զի առեր յանձն հանդերձ Արեւելեաց աշխարհաւդ նուաճել մեզ ի հնազանդութիւն։ 3 Վասն որոյ մեք եւ որդիք մեր ընդ քեզ եւ ընդ ծնունդս քո մտերմաբար անքակ սիրով՝ ազգէ յազգ մինչեւ յաւիտեան քաղցրութեամբ եղիցուք։
    4 Եւ իբրեւ լսէր նա զբանս թղթոյն, հրաշալի խնդութեամբ զուարճանայր, մանաւանդ զնշանին զամենազաւր գալստենէն առաւել լինէր գոհացող։ 5 Ուստի անկեալ ի վերայ երեսացն առաջի փրկական խաչին՝ փառաւոր առնէր զԱստուած, որ ամենայն բարութեանց է տուիչ։ 6 Յայնժամ կաթողիկոսն Աղուանից եպիսկոպոսաւքն հանդերձ եւ երեւելի արամբք բազմութեանցն առաջի եկեալք ծաղկաբերք եւ աւրհնաբանիչք լինէին մեծազարդ պատուին։
    7 Անդ այնուհետեւ ոչ լինէր գործ անկարգ խաւսից կամ արբեցութիւնք կամ կատակերգութիւնք, այլ չափաւոր վայելմունք։ 8 Որ եւ զգիշերն զայն փակեալ զինքն ի քնոյ անցուցանէր խորհելով զաշխարհին իւրոյ զաւգուտն։ 9 Եւ ի ծագել Արուսեկին մեծի առնոյր զարքունական զարդն իւր եւ նստէր ի գահոյս իւր, եւ դրունք բանային, եւ զինուորքն մտեալ՝ ունէին զզէնս իւրեանց աստի անտի շուրջ զնովաւ պարախմբեալք։ 10 Եւ ըստ կարգի պատուաւորքն մտանէին ահաբեկեալք. դատաստան Տեառն արդար եւ իրաւունք անկաշառ ի դրանն նորա հասարակաց լինէին շնորհեալ, եւ ոչ զբաղմունք պակշոտելիք։ 11 Այլ զաւրն ողջոյն աշխարհական հոգոց պարապէր։ 12 Եւ զորս առ լերամբն Կովկասու՝ զվայրագասունսն, իմաստաբար ածէր ի զգայութիւն։ 13 Այսպէս ի սահմանացն Վրաց մինչեւ ի դրունս Հոնաց միահեծան ճոխութեամբ եղեւ տէր մինչեւ ցգետն Երասխ։
[ԻԲ. Կայսերն Յունաց գալ ի Պարսս ի կոչել զՋեւանշէր]
    1 Իսկ յինն եւ ի տասներորդի ամի թագաւորութեանն իւրոյ Կոստանտիանոս թոռն Հայրակղի, բազմամբոխ զաւրաւք եւ ընտիր ընտիր գլխաւորաւքն Յունաց հանդերձեալ եկն յաշխարհն Պարսից՝ կորզել ի Տաճկաց զկողմանս աշխարհացն ընդ իւր ունելով զճառագայթաւէտ լոյս աշխարհի զխաչն Քրիստոսի։ 2 Յայնժամ առաքեաց զմի ոմն ի գլխաւորացն առ Ջեւանշէր գալ նմա ի տեսութիւն։ 3 Եւ վաղվաղակի աճապարեալ՝ հասանէր յաշխարհն Մարաց առ մեծ կայսրն։ 4 Զորոյ զգալն լուեալ ընդ յառաջ նորա ինքնին ելանէր ի Քունգր գեաւղ եւ ողջամբ ընկալեալ զնա։ 5 Եւ նոյնժամայն հրամայէր փոխել ի նմանէն զտխրականն զգեստ, զոր սակս մահուան ամուսնոյն իւրոյ էր զգեցեալ. եւ ագուցին նմա զարքունական զգեստն։
    6 Ընդ որս առեալ համարձակութիւն՝ խնդրէր ի կայսերէ զմասն յաւիտենից թագաւորին նշանի։ 7 Եւ նորա առեալ զփրկութեանն արեգակն՝ յանդիման իւր կտրեաց եւ ետ նմա զայրիչն մեղաց, ասելով. Սա եղիցի քեզ եւ որդւոց քոց աշտարակ հզաւր ընդդէմ թշնամոյն։ 8 Տեսեալ զայսպիսի եւ երկնաւոր պարգեւս առ նա եղեալ նախարարացն Հայոց եւ զաւրավարին Համազասպայ ի նախանձ մտեալ մեծ բրդեցան, եւ նմա ոչ էր փոյթ։ 9 Այլ այնուհետեւ խնդրէր հրաժեշտ ի բարեսէր Տեառնէն, եւ նա ոչ իբրեւ զծառայ ոք, այլ իբրեւ զեղբայր համագահ՝ յանդիման Պարսից եւ Այրարատեան ազատացն զնա յուղարկեալ։ 10 Ընդ որոյ հիացեալ՝ ընդ Աստուծոյ ներողութիւնն առ ինքն լեալ՝ գայր յիւրն աշխարհ։
    11 Զայս լուեալ զնորայն գալուստ հոգեզուարճ հայրապետին Աղուանից Ուխտանիսի՝ հանդերձ բազում ժողովով աւրհնեաց զնա ի ձայն մեծ, ասելով. Ահա առաքեաց մեզ Տէր ի Սիովնէ գաւազան զաւրութեան, եւ սովաւ տիրեսցուք մերոց թշնամեաց։ 12 Խորհի մեծիմաստն Ջեւանշէր տեղի հանգստեան տէրունական նշանին գտանել, եւ ի բնական գաւառին Գարդման բերդին հիմն արկեալ տուն Աստուծոյ՝ մեծապէս գեղազարդէ ի հրճուանս եւ ի փառս Քրիստոսի Աստուծոյ։
    13 Եւ ի փոխանորդել գարնանային ժամուն հանդերձաւ, կազմեցաւ մեծարգի իշխանն Աղուանից միւս անգամ տեսանել զկայսր՝ հանդիպել նմա ի Վաղարշապատ քաղաքի։ 14 Յայնժամ հրամայի ի թագաւորէն, զի մեծամեծք պաղատանն եւ վեհանձունքն ընդ յառաջ նորա ելցեն։ 15 Եւ այնպէս արքայաբար մտանէ ի կայսերականն մարզարան։ 16 Զնա տեսեալ կայսերն՝ խնդամիտ համբոյրիւ, յառաջագահ անդ զնստելն առձեռնեալ՝ դնէր քան զամենայն մեծանձանց։
    17 Եւ լինէր աւրն այն յաւուրս աւրհնեալ պէսպէս գեղեցկազարդութեամբ ոսկւոյ եւ արծաթոյ։ 18 Եւ զինչ թագաւորականն սպաս էր, զամենն նմա հրամայեաց տալ, ընդ որ տրապէզիտքն անգամ սոսկացան։ 19 Եւ ի վերայ այնոցիկ զքաջ հաւուն իւրոյ Հերակղի եւ զՆիկիտա հանոյն զարքունական գաւտին ածին ընդ մէջ նորա, եւ զիւրն պատմուճան եւ դրաւշս երկուս։ 20 Եւ զորդիս նորա առնէր պատրկունս զտղայականս եւ որ միանգամ առաջին թագաւորացն Աղուանից գիւղաստանայք եւ սահմանք լեալ էին, զամենայնն ի նա հրամայեաց ընձեռել ազգաց յազգս եւ Արեւելեացս ամենեցուն արքայաբար առնել տեսչութիւն։ 21 Եւ ոչ էր խորհուրդ կայսերն ծածկեալ ի նմանէ, եւ ի նմանէ լսելով հանճարեղ խորհրդականութիւնս բազումս՝ հիանայր եւ ողջոյնեալ զնա՝ ասէ. 22 Անձն քո ընդ անձին իմում, եւ սիրտ իմ որպէս զսիրտ քո. երթ ի խաղաղութիւն։
    23 Այսպէս գերահռչակ հրճուանաւք գայր անցեալ ընդ աշխարհս իւր։ 24 Եւ վերստին առնէր հրամանս ընդ որս իւրն էր աշխարհս՝ շինել, տնկել, վայելել եւ կեալ ի խաղաղութեան, եւ իւր շինեալ բազում ապարանս։ 25 Եւ որ ինչ մարդկան է վայելուչ եւ ամենապայծառ իրք անկարաւտ էր նմա ի փառացն Աստուծոյ։ 26 Մինչ զի եւ Թուրքաստանեաց թագաւորն խնդրէր ի նմանէ սէր եւ խաղաղութիւն. եւ ընծայաբերս նմա առնէին երիվարս ընտիրս, ծառայս եւ աղախնեայս եւ զանազան զեռնոց մորթս։ 27 Այլ եւ յԱսորեստանեաց եւ յԱտրպատական գաւառէ, յԱյրարատեան գաւառէ եւ ի Վրաց աշխարհէն, մինչեւ ի Հնդկաց եւս գային առ նա՝ լսել եւ տեսանել։ 28 Եւ նորա բազմահանճար խորհրդականութիւնն եւ խոնարհամտութեան սէրն առ հասարակ եկելոցն լինէր հիացուցանող պատմութիւն յիւրաքանչիւր աշխարհի։ 29 Եւ ոչ ուստեք եղեւ այս նմա, այլ փայտն կենաց՝ նա յայտնի արար զանուն նորա ամենայն տիեզերաց, եւ աւրհնութիւնք բարեխնամ ծնողին զնա ծաղկեցուցին։
[ԻԳ. Վասն ելիցն Խազրաց եւ յաղթահարելն ի Ջեւանշերէ յայնկոյս գետոյն]
    1 Յետ այսորիկ լինելութեան եւ երկուցն հոլովելոց ամաց ելանեն Խազիրք յաշխարհս Աղուանից յառ եւ յաւար։ 2 Յայնժամ իշխանին Աղուանից զինեալ զինքն՝ մտանէ առաջի ամենայաղթ նշանին եւ, կացեալ ի վերայ ծնգաց իւրոց՝ զարքային Իսրայեղի երգէ երգս, եթէ Տէր իմ, առ զզէն եւ զասպար քո եւ արգել զեկեալսն ի վերայ իմ։ 3 Եւ առեալ զգունդն իւր՝ անց յայնկոյս գետոյն մեծի Կուրայ եւ ետ ընդ նոսա պատերազմ։ 4 Եւ ոչ վրիպեցաւ ի խնդրոյն, զի ի խռնել պատերազմին, գթեալ քաջասնոյց նորայն երիվարն գլորեցոյց զնա, սակայն ոչ կործանեցաւ, զի Տէր ետ ձեռն եւ կանգնեաց զնա, որ յառնելն եհար զընդդիմամարտն։ 5 Եւ զայն աւր եւս արար յաղթութիւն մեծապէս ասելով առ բարբարոսն այն ազգ. Գնա, մուտ ընդ դուռն Չորա, եւ մի եւս յաւելոյր գալ այսր, զի արգել Տէր զյառնելն քո։
[ԻԴ. Կատարումն տաճարին Տեառն ի բերդն Գարդման եւ նաւակատիքն ի Ջեւանշերէ, եւ աւրհնաբանումն նորին եւ կանգնիլն ի նմա խաչին Քրիստոսի]
    1 Ի յաղթահարելն Ջեւանշերի եւ երկուց ամաց անցելոց զկնի վանելոյն զզաւրսն Խազրաց կատարի գեղեցկայարմար շինումն տաճարին անուան Աստուծոյ։ 2 Եւ նորա յարուցեալ անկանի առաջի մշտնջենաւոր լուսոյն՝ կալով յաղաւթս. 3 Այժմ արի, Տէր, ի հանգիստ քո, զոր շինեցի անուան քո, եւ ի յարկ քո կենեղուտ փայտիս։
    4 Յայնժամ առնու զկաթողիկոսն հանդերձ եպիսկոպոսաւքն եւ ամենայն նախարարաւքն իւրովք, ելանէ իբրեւ աւուր միոյ ճանապարհ ի վեր կոյս Փերոժ Քաւատ քաղաքի։ 5 Անկեալ աղաւթէր նախ ի վանս մի, զոր շինեալ էր յանշէն վայրս ի մէջ երկուց գաւառաց, ամենալի բարոյիւք, ի հանգստի իջեւանի իւրոյ։ 6 Եւ ամենայն եկելոց անդր եւ հրամանս ի վերայ կարգեալ, թէ մի եւս լիցի անընդունելի ումեք ի ձէնջ մնալ։
    7 Եւ անտի յարուցեալ բազմախումբ կաճառաւն մտանէ ի Գարդման գաւառ։ 8 Եւ որ աւր տասն եւ մի էր արաց ամսոյ, զխաչն լուսոյ տարեալ հանգուցանէ ի տանն, զոր շինեաց։ 9 Եւ անդ կացեալ ի վերայ ծնգաց իւրոց՝ թախծալից զղջմամբ եւ արտասուաւք դնէր աղերս ամենահաստիչ Փրկչին եւ ասէր.
[ԻԵ. Աղաւթք Ջեւանշերի]
    1 Տէր իմ, Տէր, որովհետեւ եղեր անյիշաչար ծառայի քում բազմամեղի եւ պարգեւեցեր ինձ զխաչս զայս, զորմէ զքեզ բեւեռեալ կախեցեր յերկրի, առաքեա ի տաճարս յայս զշնորհս Սուրբ Հոգւոյդ եւ հանգոյն Սողոմոնի տաճարին հոգեխառն ամբով փառաց քոց իբրեւ միգով զսա զարդարեալ վայելչացոյ։ 2 Արա զսա տուն աղաւթից խնդրուածոց, որք յԱրեւելս ծովեզերայքս են։ 3 Զի որք միանգամ պատարագաւք զերեսս քո պաշտեսցեն ի տեղւոջս յայսմիկ, լուիցես դու ի բարձանց եւ տացես զխնդրուածս նոցա։ 4 Եւ եթէ ամենայն աշխարհս Աղուանից միաբան գայցեն փառաւորել զանուն քո ի տանս յայսմիկ, աստուածընկալ զաւրութեամբ խաչիս աղխեսցես զդրունս թշնամեացն եւ խափանեսցես զմարտիցն հէնս, զաւդս քաղցրաբերս հրամայեսցես հեղուլ ի վերայ երկրի, զի լիապատար բերմամբ որթ եւ թզենի եւ ամենայն բոյսք անդաստանաց պտղաբերք լիցին եւ յըղձալի երկրիս անվրդով հանգիցեն։
    5 Իսկ զիս զՋեւանշէր, որ ծանրաբեռնեալս եմ յանցանաւք, ի քո, Տէր, ամենազաւր նշանիս աւգնականութիւն, որպէս կարաւտագոյն ոք հիւանդ ի բժիշկ բարի անձկացեալ ապաւինեցայ, մի դարձուցաներ ունայն եւ ամաչեցեալ, եւ զտունս, զոր շինեցի, արա զսա հովանի գլխոյ իմոյ յաւր մարտի։ 6 Եւ զյարուցեալսն ի վերայ իմ, ի ներքոյ իմ արասցես, եւ զուստերս եւ զդստերս իմ աներկիւղ արասցես ի չարէ եւ զաւրաւոր արասցես յամենայնի։ 7 Եւ դու, Տէր իմ, Տէր, որ պահեցեր զիս ի մանկութենէ իմմէ եւ ի շրջապատեալ փորձութեանց փրկեցեր, յաճախեցեր ինձ ոսկի եւ արծաթ, ծառայս եւ աղախնեայս, եւ ետուր ինձ իշխանութեամբս իմով արքայաբար առնել տեսչութիւն, ընկալ եւ այժմ զծառայս քո ի բարի եւ ի վերայ ծննդոց իմոց հեղ զհանճար գիտութեան՝ գնալ ի ճանապարհս քո եւ հնազանդ կալ առ ի քէն պսակելոյ կայսերն Յունաց աներկբայաբար։
    8 Իսկ ի համաշխարհական աւուրն յարութեան հասելոյ, յորժամ աներեւոյթքն զերեւելիս փոխանորդեն, եւ փողագոչ հնչմունքն զննջեցեալսն կոչեն ի քնոյ, եւ հրեղէն ջոկքն ի ծագաց երկրէ առ ամենակալ թագաւորդ հաւաքին, յայնժամ ի ձեռն կարապետի խաչի քո, յոր ապաւինեալս եմ, ողորմութեամբ այց արասցես ինձ եւ զուգակցի իմոյ Խոսրովանուշի եւ նախահարց իմոց, մանաւանդ ծաղկեալ ալեաւք հաւր իմոյ Վարազ Գրիգորի եւ մաւր իմոյ՝ Գորիդխտոյ, եւ եղբարց իմոց Վարազ Փերոժի եւ Յեզուտ Խոսրովու եւ զաւակաց իմոց։ 9 Իսկ զիս՝ զՋեւանշէր, որ աւրինակ Դաւթի Երանելւոյ իջուցի զարտասուս իմ, մի բարկութեամբ խրատեր, եւ մի ճշդիւ պահանջեր. զի զինչ աւգուտ է քեզ յարենէ իմմէ իջանել ինձ յապականութիւն։ 10 Փրկեա զիս յաւիտենից փորձանաց եւ փոխանակ տաճարիս այսորիկ, զոր շինեցի յերկրի անուան քում սրբոյ, պատրաստեա մեղուցելոյս հոգւով աւթեւանս ի տան հաւր քում, Քրիստոս։
    11 Եւ իբրեւ կատարեաց զաղաւթս, մատոյց եւ զայն, որ յաղագս նորահրաշ տաւնին էին պատարագք, եւ ուխտեաց անդ ուխտ փրկութեան, եթէ սա եղիցի ինձ եւ որդոց իմոց տեղի՝ տալոյ երախայրիս առաջի Տեառն եւ գտանել ողորմութիւն ի քեն։ 12 Եւ յետ այնորիկ իջանէ անտի աստուածավայելուչ աւետեաւքն ի ձմեռնահանգիստ քաղաքն Պերոզ Քաւատ եւ զամն ողջոյն յըղձալի եւ ի խաղաղաւէտն անցուցանէ հանգիստ։
[ԻԶ. Խնամաւորութիւն Ջեւանշերի ընդ Հոնս եւ առնել սէր թշնամեացն]
    1 Մինչդեռ նստէր խաղաղացեալ ի գահոյս իւր արին Ջեւանշէր, ի միւս ամին լինէր ձմեռնային եղանակի հասարակաւորութիւն, ել թագաւորն Հոնաց յոգնահազար հեծելաւք։ 2 Եւ թէպէտ եւ յառաջագոյն զգոյշանալ եւ աշխարհին հրամայեալ ի նմանէ ամրանալ, սակայն ասպատակաւորքն Հոնաց յայսկոյս գետոյն Կուրա եւ զեզերբքն Երասխայ ոչ միայն զբնաշխարհիկսն, այլեւ որ յԱյրարատեան գաւառացն եւ ի Սիւնեստանեաց աշխարհէն հաւտք եւ անդեայք ի ձմեռնաճաշակ դաշտսն եկեալ էին յարաւտ, գերի վարեալ զամենայն՝ ի բանակետղն ժողովէին։
    3 Ապա եղեւ թագաւորին Հոնաց ցանկութիւն տեսանել զերեսս Ջեւանշերի. եւ արձակեալ զեղբարս իւր՝ թախանձեցուցանէր զնա տեսանել զմիմեանս եւ ի մէջ իւրեանց առնել սէր եղբայրական։ 4 Իսկ քաջ եւ արի տէրն ոչ ինչ ածել զմտաւ զարհուրէր, կամ թէ ո ոք յարքայիցն Պարսից, որ կարաց յանդիման իւր տեսանել զԹուրքաստանեացն թագաւոր։ 5 Այլ նա աներկիւղաբար եւ անվեհեր սրտիւ անկեալ առաջի փրկչական խաչին, ասէ. Թէպէտ եւ գնացից ի մէջ ստուերաց մահու, ոչ երկեայց ի չարէ, զի դու, Տէր, ընդ իս ես։ 6 Անտի յարուցեալ ելանէր առ նոսա արքայաշուք կազմութեամբ։ 7 Իսկ թագաւորն Հոնաց ընդ յառաջ նմա ելեալ գայր հանդերձէր ի նաւ, եւ յայսկոյս խաղացեալ՝ դադարէր յեզր գետոյն ի վերայ նարմաշարժ եւ խորասոյզ ջրոյն։ 8 Դնէին առ միմեանս խորհուրդս խաղաղականս՝ բառնալ ի միջոյ զանմիաբանութիւնս երկոցունց եւ մանաւանդ գրաւելով ի համակամն եղբայրութիւն. որոց կնքեալ զդաւիլն դարձան յիւրաքանչիւր տեղիս։
    9 Իսկ զինչ քաջասիրտ տէրն իմ եւ միւսում աւուրն եցոյց. ԺԷ արամբք էանց յայնկոյս գետոյն ի բանակն Հոնաց։ 10 Անդ առնոյր զդուստր թագաւորին անդրանկանն իւր ի կնութեան եւ դարձուցանէր յաւարէ անտի հարիւր եւ քսան հազար հաւտից եւ եաւթն հազար ձիոց եւ արջառոց բազմութիւն, եւ ոչ ինչ նուազ քան զհազար եւ երկերիւր արանց գերելոց։ 11 Աստ իմն դարձեալ խաղաղութեամբ գայ ի տեղի իւր բարգաւաճեալ սրտիւ։ 12 Լայր առաջի Տեառն, կարդայր եւ ասէր. Ոչ եթէ յաղեղն իմ յուսացեալ եմ, այլ դու, Տէր, փրկեցեր զիս, եւ պարծանք իմ ի քեզ, Տէր, են։ 13 Յայնժամ հրամայէր, զոր ինչ դարձուցեալ էր յաւարէն, զի արք հաւատարիմք առ իւրաքանչիւր ոք ըստ մասին բաժանեսցեն։
    14 Եւ ահա այս երկու ամք պակաս յերից տասներեկաց, յորս աշխարհակալ ասպարապետութեամբն իւրով ի տիոց անտի երիտասարդականաց մինչեւ ցմիջակ արբունս ժամանակի դրուատայեղց, համաշխարհալուր կատարեաց զերիսն ի չորից անտի. նախ՝ ի Պարսս, ապա ի դրունս Հոնաց, անվեհեր քաջութեամբ, անսխալ գոլով, մինչ զի արեւելից եւ արեւմտից, հիւսիւսոյ եւ հարաւոյ, յԱրիս եւ յԱնարիս հրատարակաւոր ամենեցուն եւ քաջափարթամ եցոյց ծանաւթութիւն։ 15 Արդ՝ ձեռնարկեցից եւ զայն ասել, եթէ որպէս կամ զինչ պատճառաւ շնորհատուն այն խաչ ծագեաց նմա ի խաւարէ լոյս կամ քաղել ծաղիկ ի հրոյ։
[ԻԷ. Որ ինչ ի թագաւորէն Հարաւոյ մեծարանք Արեւելից իշխանին եղեւ, աստանաւր գտցես]
    1 Լերինք մշտնջենաւորք եւ ծովք անդնդայինք ալեկոծեալք հնազանդեալ կան բանին Աստուծոյ, քանզի վերառաք հրամանն յորժամ հայի յերկիր, դողացուցանէ զնա, եւ ի մերձելն ի լերինս՝ ծխին։ 2 Որպէս եւ այժմ ահա յերեսաց ահի Տեառն բարձրացեալ բլուրք հարթեալ հաւասարեցան, եւ ալեփարթամ խորոցն ջրայեղց բռնութիւնքն անդէն յինքեանս սուզան։ 3 Որպէս զի ահագին փառք տէրութեանն Պարսից խոնարհեցան, եւ զամբախրոխտ բարձրութիւնս նորա խորք ծածկեցին։ 4 Լռեցին թեւաւորք ձայնք խորոց ի հողմուռոյց եռանդմանէ, եւ փուշք ագարակի աւդասլաց թռչմամբ եկեալ՝ տաղաւարեցան ի վերայ մկանանցն լայնատարած ծովուն, զի որպէս ջուրք բազումք, որ կոհակաշարժ բռնութեամբ ծովասոյզ առնէին զերկիր։
    5 Էր երբեմն ժամանակ, յորում թագաւորքն Հոռոմոց ամբոխեալ զաւրաւք այնպէս հիածածուկ զընդհանրական աշխարհիս առնէին բազմութիւնս։ 6 Իսկ այժմ այն աթոռոյն ամբարձեալ զաւրութիւնք՝ այնքան ի վայր ցնդեալ զիջան, մինչ զի որ միանգամ ընդ ձեռամբ նորա էին մարդկային անտառք, գնացեալ յարեցան ընդ հովանեաւ այնր, որ ըստ Գեդեւոնեան դժնկին էր պատաղիշ, զոր ի նուս բարձեալ բանաւորաց շառաւեղքն եւ խլրտալ անգամ ոչ կարէին։ 7 Զի իբրեւ ետես քաւշն արեւմտեան, թէ դարձոյց Տէր զաւգնականութիւն ի սրոյ նորա եւ կինճ վայրենի գազանանա փշրել զեղջիւրս նորա, առեալ զլրումն ժամանակի ըստ կանխասաց մարգարեութեանն եւ խոստմանցն Աբրահամու, եթէ՝ ձեռք Իսմայելի յամենեսին, եւ ձեռք ամենեցուն ի դա, եւ եթէ՝ առաջ նորա՝ հուր ծախիչ, եւ վերջ նորա՝ բոց բորբոքեալ։ 8 Յայնժամ առեալ կայսերն Հոռոմոց զսինլքորսն զաւրացն՝ աճապարէր ընդ ծով եւ ընդ ցամաք՝ անցանել ի սահմանս հեռաւոր կղզեացն արեւմտից։ 9 Այն վեցերորդ ամ էր Հարաւայնոցն փոխելոյ զթագաւորութիւնն իւրեանց յաշխարհն Ասորեստանի, զի թողեալ զերկիր աղախնոյն՝ արկանէին զաթոռ տէրութեանն ի Դամասկոս։ 10 Որոյ նստեալ անդ սկսանէր շուրջ զիւրեաւ յաջ եւ յահեակ ծծել զուղիղ երկրի։
    11 Քանզի տուաւ նմա անընդդիմակաց զաւրութիւն, աշխարհավար իմաստ, երկրավար քաղցրութիւն եւ հեզութիւն մարդկային, ուստի չորիւքս այսոքիւք ի չորից անկեանց աշխարհիս հասարակաց կալով իշխանութիւն՝ տեսանելով զանհնարին տկարանալն կայսերն Հոռոմոց ի թագաւորէն Հարաւայնոյ, որ իբրեւ զբոց ճարակեաց զբազմամարդ հրապարակս եւ զքաղաքս նորա սրով, յայնժամ բազմահոգ վասն իւրոյ իշխանութեանն լինէր մեծ իշխան Արեւելից Ջեւանշէր, նախ զգաստ լինէր, թէ գուցէ ամբոխն հարաւոյ ընդ ոտս առեալ զերկիրն կոխեսցեն։ 12 Եւ թէպէտ եւ կարող էր զԹուրքաստանեացն հանել զանթիւ զաւրսն իւր յաւգնականութիւն, սակայն յանձն առնոյր նուաճել ընդ լծով ծառայութեան թագաւորին Հարաւայնոյ։
    13 Արդ՝ իբրեւ լսէր բռնակալն Հարաւոյ սակս մերոյ իշխանին ծայրափառելի բարելաւութեանն, որ առ կայսրն ունէր Հոռոմոց, կամ եթէ նա ինքն է երասանակալ Թուրքաստանեացն ազգաց, հանել եւ արգելուլ կարող է յաղագս մարմնական խնամաւորութեանն, անդանաւր անըմբերելի նախանձ ի միտս տիեզերակալ պարծողին բորբոքէր։ 14 Ուստի ի ձեռն հաւատարիմ պատգամաւորաց առաքէր երդմունս մեծամեծս եւ խոստմունս անչափ պարգեւաց, զի առ նա երթիցէ։ 15 Իսկ նա ըստ մեծայոյս բարութեանցն, որ ի խաչն Քրիստոսի, վստահ եղեալ՝ կազմէ ընծայս բազմապատիկս եւ հանդերձի նոքաւք յողջոյն տիեզերակալին։ 16 Եւ նախ ժամանէ ի տուն Տեառն, զոր յապաւինութիւն իւր շինեալ էր ի բերդն Գարդման։ 17 Եւ անդ սրտառուչ հառաչմամբ ի ծածկագիտէն խնդրէր այցելութիւն, որպէս մեծն Դաւիթ ասէ. Արարիչ իրաւանց եւ արդարութեան, մի մատներ զիս ի ձեռս նեղչաց իմոց։
    18 Եւ այսու մտաւք հրաժարեալ ի մեծայաղթ լուսոյն զինեցաւ չուել ի տար աշխարհ։ 19 Իսկ զաւրավարին Հայոց ամենայն նախարարաւքն հանդերձ ընդ յառաջ նմա ելեալ՝ զուարճալից խնդութեամբ ընդունողք լինէին եւ մեծապատիւ շքով՝ յուղարկիչք։ 20 Իբրեւ իջանէր յերկիրն Ասորեստանեաց, տեսանէր, զի ահա պետք թագաւորին գաւառացն այնոցիկ հրամանաւ նորա եւ ճոխք քաղաքացն ըստ իւրաքանչիւր սահմանս պատուիչք լինէին. երիվարք՝ պատրաստք, աւթեւանք՝ կազմք, մինչեւ եհաս ի դուռն թագաւորին մեծաւ շքով։ 21 Յայնժամ հրամայեալ մերձակայ մեծամեծացն ընդ առաջ ելանել նմա ածելով անդ զերիվարս, յորս ինքն թագաւորն հեծանէր։ 22 Եւ այնպէս շքեղաշուք պատուով մուծանէին ի բանակն յոգնահոյլ գուպարից։ 23 Վասն որոյ ի հոյակապ նորա անուն խառնիճաղանճն ամենայն ի տես՝ ճեպէին հոմախմբել ի ճանապարհին։
    24 Իսկ թագաւորն Հարաւոյ ընդ ծագել արեւուն՝ նախքան զսովորական ժամն յարուցեալ ի քնոյ հրճուալից մտաւք եւ բարի ողջունիւ զիշխանն Արեւելից տեսանէր եւ յարազուարճ վասն գալստեանն նորա լինէր։ 25 Ուստի անմենակատար ընդունելութեամբ՝ եւ ոչ առ մի ոք ի կողմակալաց երկրի՝ այնպէս եղեւ փաթշաբար մեծագրութիւնք, մանաւանդ յորժամ զփորձ եւս առնոյր խոհական հանճարամտութեան նորա։ 26 Վասն զի թէպէտ եւ բազում տեարք եւ յոլով ազգաց հիւղինակք ընդ ձեռամբ անկեալք կային հնազանդեալք, այլ ոչ ումեք ի նոցանէ աներկեւան խորհուրդ որպէս Ջեւանշերի տայր, յորոյ վերայ եւ պարգեւս մեծամեծս շնորհէր նմա եւ որոց ընդ նմայն էին։ 27 Եւ յետ այսորիկ խնդրէր իշխանն Արեւելից խաղաղական ողջոյնիւ հրաժեշտ։ 28 Իսկ տէրանց տէրն վասն սեռն եւ սերտ սիրոյն հաստատութեան երդմունս կնքեալ՝ տայր նմա եւ զաջ իւր, որ չէր երբեք լեալ սովորութիւն տիեզերապետ գոռոզին աւտարազգոյ առնել զայս։
    29 Այսոցիկ այսպէս եղելոյ, մեծավայելուչ փառաւք յուղարկիւր ի համաշխարհական մարզարանէն։ 30 Գայր հասանէր յԱյրարատական գաւառն, ուր ընդ յառաջ լինէր նմա որ ի Մամիկոնեանն տոհմէ քաջն Գրիգոր համաւրէն ազատաւքն, ածէ զնա ի գեւղաքաղաքն իւր Արուճ։ 31 Գայր հասանէր անդր աղաւնին սուրբ՝ սիւնն եկեղեցոյ մեծն հայրապետն Հայոց Անաստաս։ 32 Զնա տեսեալ մեծահաւատ իշխանին՝ հոգեզուարճ բերկրանաւք լցեալ, խոնարհեցուցեալ զինքն՝ աւրհնեցաւ ի նմանէ որպէս ի հրեշտակէ սրբոյ։ 33 Եւ նովին բարեզարդութեամբ գայր, իջանէր ի գաւառն Գարդման՝ իսկ եւ իսկ մտեալ ի յարկս ապաւինին իւրոյ։ 34 Սկսանէր այնուհետեւ զոր ինչ ազնուական նիւթեղինացն էր, առ ի զարդ յաւրինեալ նորահրաշ գեղեցկութեանն անճառելի լուսոյն։ 35 Եւ ծախս մեծս արարեալ եւ դեղագեղիչս ի գործ արկեալ՝ նկարեաց ի գմբեթէն մինչեւ ցբարաւորս դրանն պատաղահիւթ կերպասագործեալ։ 36 Եւ զդուռն սենեկին զլոյսն տիեզերաց ունողին արծաթապատ հրաման տայր քանդակել։ 37 Եւ յայսու վերայ իբրեւ զերեամբ ողջոյն հաւատարիմ խորհրդաւք տիրասէր առ թագաւորն Հարաւոյ զինքն ցուցանէր մեծավայելուչ իշխանն Ջեւանշէր։
[ԻԸ. Կրկնակի երթն Ջեւանշերի առ բռնակալն Հարաւոյ եւ աւգնելն Յունաց իմաստաբար աւժանդակութեամբ եւ կիսակտուր զհարկսն առնել]
    1 Դարձեալ թագաւորն Հարաւոյ կոչէ պարգեւախոստ հրաւիրանաւ զհռչակելին Ջեւանշէր Արեւելից իշխանն, զի ի նախկին պատիւ եւս առաւել արասցէ յաւելուած փառաց։ 2 Սակս զի ճոխք քաղաքին Բիւզանդեա եկեալ էին յանձն առնուլ զլուծ հարկատրութեան որդւոցն Հագարու, վասն այնորիկ, որ յերեսներորդ ամի թագաւորութեան Կոստանդնի, ինքնաձեռն եղեն ներքինիքն սպանանել զնա։ 3 Որոց ի թագաւորէն լինէր հրաման՝ մնալ մինչեւ եկեսցէ անդ իշխանն Արեւելից։ 4 Իսկ բազմագով տէրն Ջեւանշէր ըստ առաջնում նուագին կազմութեամբ անյապաղ անդ հասանէր, որում ի վեր քան զառաջինն անհամեմատ մեծարանս եւ պատիւս հանդիպէր, զի զհարազատ եղբաւր իւրոյ ապարանս ի հանգիստ նմա յաւրինել հրամայէր. եւ յընթրիս միշտ ընդ իւր նստել ի սեղանն։ 5 Ուստի եւ եկելոցն ի կայսերական քաղաքէն պատուական արանց նմա հրամայէր առ նոսա բանս խաղաղականս դնել, ընդ որ յոյժ զարմացեալ լինէր թագաւորն յաղագս տրամախոհ խորագիտութեան նորա։ 6 Որում եւ ոչ սակաւ լինէր շնորհակալութիւն, որ ի թագաւորութենէն Հռովմայեցւոց անդ պատգամաւորաց, քանզի բազում իրաւք եւ յաւգուտ նոցա զթագաւորին հնարէր հաւանեցուցանել զմիտս։
    7 Եւ յետ այսորիկ գերահռչակ եւս պատուով ըստ թագառիկն արքայից զԱրեւելից իշխանն ծայրափառեալ հրամայեաց թագաւորն Հարաւոյ շնորհել նմա զայն, որ ի Հնդկաց աշխարհէն քաջահրահանգք առատ ունին՝ փիւղն խրոխտաձեւ, որով դրունք թագաւորաց ահեղագոյն եւ բազմաշուք զարդարին, զորմէ յաւիտեան ոք մինչեւ ցայսաւր ոչ լուաւ, եթէ առ ի մեծարգութիւն ինչ կրտսերագունից շնորհեցաւ։ 8 Զկնի այսորիկ եւ զպապկեայն եւս, որ պատուական է, քան զամենայն թռչունս, զոր ի նախավաղն ժամանակի ոչ գոյր հնար յայլումն ուրեք տեսանել վայրի, բայց միայն ի Հռովմայեցւոցն թագաւորութեան։ 9 Ըստ նմին եւ այլ եւս մեծութիւն շնորհէր նմա. սուսեր պողովատիկ ոսկեպատեան, մարգարտահոծ գեղաշարեալ պատմուճանս, ոսկեհուռս ըստաւրակս եւ դիպակս, ողիբէրոն եւ զուարճատեսիլ ծիրանիս եւ որ ինչ մետազան ագոյնք ըստ թուոյ միահամուռ, որ յառաջն եւ այժմ, եւ յիսուն եւ երկուս ձիս երագաքայլս, յորս ինքն թագաւորն նստէր։
    10 Նաեւ տիկնացն իւրոց դշխոյին հրամայէր, զի նա եւս Արեւելեաց տիկնոջն տացէ ըստ թագուհեաց պարգեւս հրաշապաճոյճ գեղազարդութեան, մետաքսառէջ եւ ոսկեհիւսակ զգեստս։ 11 Եւ որոց զկնի եկելոցն հրամայէր իւրաքանչիւր ումեմն տալ իբրեւ յիսուն արանց դիպակս եւ ճեղանակս։ 12 Ուստի եւ ընդ ձեռամբ նորա փակէր զՍիւնեստանեացն իշխանութիւն, այլ եւ ստիպէր զնա թագաւորն, զի առցէ յանձն եւ որոց յայնկոյս գետոյն Ատրպատականացն էին իշխել։ 13 Իսկ նա ոչ հաւանէր տիեզերական կողմանցն միահեծան իշխանութեամբն ճոխանալ։ 14 Թողոյր զայն յաւելուած փառաց եւ ըստ բնական աշխարհաշէն բարուց բնութեանն լաւ համարէր զընտանին խորհել յաւգուտ սկսեալ այնուհետեւ թողութիւն յաղագս ծանրաբեռն իւրոյ վիճակին խնդրել հարկաց։ 15 Զոր ախորժելով յանձն առ թագաւորն Հարաւոյ եւ հրամայեաց երկակիսեալ զհարկացն լուծ՝ թեթեւացուցանել յառաջին երրեակն չափուց մասն մի։
    16 Արդ՝ յետ այսչափ մեծապարգեւ երախտեաց, որով արար նախամեծար քան զամենայն իշխանսն, դարձեալ տայր նմա զաջ իւր եւ յաւէտասքանչ պատուով արձակէր զնա։ 17 Գայր, հասանէր ի յաշխարհն իւր եւ փութայր ժամանել ի տուն Տեառն։ 18 Անկանէր ի վերայ երեսաց իւրոց, գոհանայր զանպատում պարգեւացն Աստուծոյ եւ ասէր. յԱստուծոյ է զաւրութիւն իմ եւ փառք իմ։ 19 Անտի իջանէր յոստանն անդր, որ ցրտային ձմերայնոյն էր հանգիստ։
    20 Յայնժամ լինէր անդ համաշխարհական ժողով, եւ տեսանէաք անդ ոչ միայն սովորական չափով, այլ առաւել եւ բազմապատիկ արքայական շքով պատուեալ եւ պճնեալ պերեւետեալ։ 21 Տեսանէաք զթագաւորական հաւ, որոյ տեսակն ցանկալի էր, զի ընդ դեղնագոյն փետուրսն փոքր ինչ կանաչութիւն համավար խառնեալ՝ արտաքս ճողճայր եւ լանջուցն կարմրանիշ ագոյն այսր անդր տրոհէր շուրջ զպարանոցաւն՝ առ ի միմեանս պատուածեալ՝ նման գարնանային առաւաւտու ցաւղոյ կայլակք յանդաստանս զոսկեծայրք քստից մարգարտաձեւ ի վայր կախեալ բոլորովիմբ։ 22 Այսպէս եւ բիբք աչացն, որ եւ սոնքաձեւ կտցոյն փողորտաձգութիւն ի վայր կոյս դարձեալ զբերանովն կռանայր, որում բոլորատէգ լեզուոյն ծայր իբրու դանդանաց ցցեալ՝ բարկավանգ ճռուողումն ձայնի ըստ մարդկային բնութեանս խաւսից ստէպ ստէպ առ բան հոլովէր։ 23 Եւ սա զոր աւրինակ յառաջինսն անդ Ներովնի ումեմն կայսեր ի սենեակսն լինէր գովող, այսպէս եւ ի վերջնումն աստ յոգնաբաստիկ իշխանիս մերոյ տեսաք աւրհնիչս։
    24 Ընդ որ թէպէտ եւ առաւելասքանչ զարմանք, սակայն՝ ոչ այնչափ, զոր հանդերձեալ եմ ասել, զի յորժամ կամէր յորս ինչ ելանել կամ ի զբաւսանս խաղու, տեսանէաք ի յելս արքայաչու կազմութեանն արտաքոյ պարսպին ի նախադրան ճանապարհին, որպէս առն թագաւորի երկրպագութիւն եկեալ անարի, անբարի անհեդեդ կենդանին՝ վիմահասակն փիւղ, որոյ գերանաձեւ սրունքն որպէս զլեառն ինչ ի վեր բարձեալ ունէին։ 25 Եւ զխելապատակէ անտի ըստ չարաթոյն սողնոյ նմանութեան ի վայր կոյս կախեալ ձեւանայր պատիճ, զոր առ գետնովն շրջշրջելով այսր անդր ստէպ ստէպ դարձուցանելով եւ ուղղորդաձեւ ի վեր կանգնելով եւ մերթ ի յինքն քնթռնեցուցանելով եւ ուժգնակի մռնչմամբ զտուր եւ առութիւն շնչոյն ընդ խռնչափողն արտաքս հեղլով։ 26 Արդարեւ ասեմ, թէ իբրեւ բեհմութ շարժելոյն գլխոյ ահաբեկ զարհուրանաւք դողումն լինէր բնութեան մարդոյ։ 27 Տեսանէաք եւ զերիվարս ածեալս. սիգասարք, պերճասոսորդք ճեմողք, ճեպողք եւ եւս ճախրասլացք, որք հողմավար թեթեւութեամբ զարշաւանսն առնէին ոսկեսանձ թամբաւք եւ գեղգեղեալ զինուք։
    28 Աստանաւր եւ արդ զինչ ասացից եւ կամ զոր խաւսեցայց, զի աստուածային նախախնամութեամբ ի ծնէ իսկ սա ի փառս եւ ի մեծութիւն ստեղծաւ, եւ մինչեւ ցայսաւր ժամանակի ընդարձակեաց սմա Տէր՝ լինել առ ամենայն ամենափառ։ 29 Վասն որոյ ոչ ինչ նուազ, քան որ թագաւորաց, զսա տեսաք՝ լի ամենայն ընչիւք, ոսկի եւ արծաթ բազում յոյժ, ծիրանիք պատուականք եւ հանդերձք գեղեցիկք եւ ակունք պատուականք եւ լուսափայլ մարգարիտք ոչ սակաւք, նաեւ ամենայն ինչ լի եւ պատարուն։ 30 Արդ՝ այս եռեակք տասներրեակք եւ տարիք երեք, յոր սկսաւ Տէր բազմամեծար զբարեյաղթ իշխանն Աղուանից առնել՝ ի չորից ազգաց թագաւորաց աշխարհակալաց պատուեալ եւ մեծարեալ յոյժ, ոչ ինչ նուազ գոլով, քան զբռնակալքս զայսոսիկ, այլ յամենայնի վեհ եւ մեծ գոլով։ 31 Մի ոք տղայական բարուք եւ անիմաստ խորհրդով փոքր վարկանելով զսորայս տիրողութիւնս յաղագս ոչ ունելոյ թագ եւ եթ ի գլուխ, ծայրայապաւինիչ թագաւորական պատուոյ, յոգնավայելուչ մեծութեան։
    32 Վասն որոյ եւ ամենանուաստ ծառայիցս ընդարձակ եղիցի ոչ ընդ Աւգոստի ումեմն կամ ընդ Տիբերի կայսեր, այլ ընդ աստուածաշնորհ բարերարութեանն՝ ահեղագոյն գերազանցելումն ընդ երանելոյն Կոստանդիանոսի, որ յաստուածուստ պսակաւք պատուեալ փառաւորեցաւ։ 33 Այո, արդարեւ զքեզ ինքն, բազմամեծար իշխանդ Արեւելից լծորդեալ բարգաւաճեցուսցուք, քանզի զինչ խնդրէ ի քէն Տէր մեր Յիսուս Քրիստոս, որ զքեզ ստեղծ, տէր իմ Թէոդորոս, եթէ ոչ՝ հրաժարել ի մեղաց եւ սիրել զԱստուած, երկնչել ի նմանէ եւ գնալ ի ճանապարհս նորա, զի քեզ բարի լիցի եւ որդւոց քոց ազգէ յազգ մինչեւ յաւիտեանս։
[ԻԹ. Տեսիլ միանձնացելոյ առն Աստուծոյ Իսրայեղի ի վերայ Մաշտոցի սրբոյ, եւ նահատակութեան աշակերտացն, եւ գիւտ Սրբոյ խաչին, որ ի Գիսն էր]
    1  [Զճշմարտախաւս դրուագս բայից սակաւ ինչ նուազ գտի. զմիայնանալոյն Իսրայեղի սկիզբն անյայտ իմն էր, այլ զայս եւ եթ, որ ինչ խորհրդոյս էր իրք, բաւանդակեցաք։]
    2 Կատարեալ ամ մի ի լերինն ննջէր ի յերկրի ի վերայ ծնգաց իւրոց. ի չորրորդում պահու գիշերին յեղակարծումն երեւեալ ահա նմա ի գիշերին տեսիլ հրաշալի, զարմանազան, լուսեղէն փայլատակեալ, եւ ընդ նմին ծաւալեալ հոտ անուշից եւ առլցեալ պարարէր զնորա հոտոտելիսն։ 3 Եւ իմաստութիւն յաւելեալ ի նա՝ խելամուտ նմա առնելով զամենայն ի միտ առնուլ զասացեալսն, զմեծ խորհուրդ ցուցակութեանն զանցեալ ժամանակաց, զմեծաց նախապարգեւ աւետեացն քարոզութիւն, թէ իբր արդեաւք կամ զիարդ ընկալան, որպիսի արամբք, եւ կամ ո ուստեք էին, որք արեամբ պատերազմեալք՝ վկայ անուն ժառանգեցին, եւ կամ ուր ուրեք զաստուածային ծածկեցին զգանձ, եւ եթէ զինչ քեզ պարտ իցէ առնել։ 4 Այս ամենայն ի խաւսեցելոյ առ նա մի անգամ եւ երկիցս՝ զարթուցեալ այրն, յահի լինէր իբրեւ ժամ մի հարուստ։ 5 Ապա յարուցեալ անտի զուարթանայր եւ բազկատարած եղեալ՝ առաջի Աստուծոյ գոհութիւն մատուցանելով զառաւաւտուն կատարէր զաղաւթս։
    6 Եւ ի վաղիւ անդր իբրեւ զմտաւ ածէր զաստուածային բանն, թէ՝ Վա՜յ, որ գործէ զգործս Տեառն հեղգութեամբ, փութացեալ իջանէր ի լեռնէ անտի առնելով ընդ ինքեան զիւրն արբանեակ, ճեպով հասանէր յեկեղեցաւանն եպիսկոպոսանոցին։ 7 Եւ մտեալ մեծաւ զգուշութեամբ՝ ասաց մանրամասնաբար զերեւումն ցուցակութեան խորհրդոյն եպիսկոպոսին ճշգրտիւ զբաւանդակն։ 8 Եւ ասէ. Այս քեզ յինէն, ո՜վ քահանայապետ, ճշգրտիւ խաւսեցեալ զբաւանդակն, բայց ի ծուլութենէ քումմէ, տէր իմ սուրբ, մի հեղգասցուք զհրամանս Աստուծոյ յապաղել, գուցէ իբրեւ զլացողս դատապարտիմք, այլ զկնի լինելով գործոյս փութապէս կատարեա, զի յայտնեսցի Աստուծոյ գանձն։ 9 Զայսոսիկ ամենայն լսելով եպիսկոպոսին Դաւթի, որ Մեծ Կողմանցն էր տեսուչ, մտախորհ եղեւ իբրեւ ժամ մի։ 10 Խորհէր ընդ միտս իւր առնուլ ընդ իւր արս ոմանս ի քորեպիսկոպոսաց անտի պարկեշտից, եւ նոքաւք հանդերձ պատմել հայրապետին Աղուանից՝ մեծի առն Աստուծոյ Ուխտանիսի։ 11 Եւ նորա լուեալ զայն՝ ուրախութեամբ գոհանայր զՏեառնէ յոյժ՝ զարմացեալ ընդ զրոյցատրութիւն եպիսկոպոսին, որ պատմէր զտեսիլ Աբասուն, եթէ զիարդ եղեւ արժանի այնմ խորհրդոյ։
    12 Եւ յաղագս նորին իրաց հրամայէր կաթողիկոսն ժողով մեծ լինել։ 13 Նաեւ զմիւս եպիսկոպոսն Արցախական կողմանցն, որ Մեծարանց կոչեն, զարի այրն Յովէլ, որոյ եկեալ անդէն սաստիկ բարբառով յանդիմանէր զկաթողիկոսն եւ զեպիսկոպոսն Դաւիթ, թէ. 14 Ընդէր բնաւ թողէք յականջս ձեր զայնպիսի դատարկաբանութիւն, անսայք ցնորական տեսլեան, զոր Գիրք մեզ չհաւանել ուսուցին։ 15 Զի յետ առաքելոցն եւ աւետարանչացն քարոզելոյ ոչ են երեւեալ այդպիսի իրք, եւ ոչ այժմ լինել պարտ է։ 16 Եւ ինքն լի էր հզաւր գիտութեամբ եւ տեղեակ Աստուածաշունչ գրոց։
    17 Յայնժամ պատասխանեալ առ նա սրբոյ հայրապետին՝ ասէ. 18 Ըստ Գրոց իմանալի է այդ, բայց զի նոր իմն եւ չքնաղ է պատմութիւն տեսլեանս, գուցէ յԱստուծոյ իցէ, եւ մեք այնմ ընդդիմամարտեալ իբրեւ զլացողս դատապարտիմք։ 19 Եւ չէ պարտ հակառակել, գուցէ աստուածամարտք գտանիցիմք, զի ոչ է պարտ ի մտաց ասել զերեւումն, որ յետ առաքելոցն ամենայն սրբութիւնք Սուրբ խաչիւն հանդերձ եւ գանձք երկնայինք ծածկեալք՝ ընդ վերջին ժամանակս տեսլեամբ ի ձեռն մարդկան ի տեղիս տեղիս երեւեալ յԵրուսաղէմ սուրբ քաղաք եւ ի բազում քաղաքս, որ այժմ լցեալ են տիեզերք եւ պայծառացեալ եկեղեցիք։ 20 Զի եւ աստէն իսկ յԱղուանից աշխարհիս ի բազում տեղիս երեւեալ են շնորհք Աստուծոյ, եւ չէ ինչ այս նոր զարմանք, որ այժմս երեւի, զի ոչ ինչ է ի գանձուց Աստուծոյ, որ ծածկեսցի ի յերկրի։ 21 Եւ չէ իսկ պարտ զճշմարտութիւն ընդ ստութեամբ եւ ընդ խաբէութեամբ ի բաց ընկենուլ եւ զգործս Աստուծոյ ընդ սատանայի լլկանս համարել, այլ ստուգիւ քննել եւ ճշմարտիւ ի վերայ հասանել, որպէս սուրբ առաքեալն ասէ, թէ՝ զամենայն ինչ փորձեցէք եւ զբարին ընկալարուք։
    22 Եւ դարձեալ ի կաթողիկոսէն ասէ, թէ՝ մի ամենայն հոգւոյ հաւատայք, այլ ընտրեցէք, որ յԱստուծոյ Հոգին։ 23 Արդ երթայք դուք՝ յաջորդեալք եպիսկոպոսք կողմանցն այնոցիկ, երկաքանչիւր ոստիկանաբար ի վերայ հասիք քննութեանն, առաւել խնդրեսջիք յԱստուծոյ, թէ՝ աստուածային իցէ, թէ՝ այլ ազգ ինչ բաջաղանաց, զի սատանայի փորձանք եւ մարդկան խաբէութիւնք յայտ են, եւ Աստուծոյ շնորհք առաւել եւս յայտնի։ 24 Արդ՝ որպէս Տէր Աստուած երեւեցուցանէ եւ յայտնէ զխորհուրդդ ձեզ ի տեղւոջն, աւր ըստ աւրէ եւ մեզ ուսուսջիք։
    25 Յայնժամ կամաւորութեամբ յանձն առեալ զհրամանս հայրապետին եպիսկոպոսացն երկոցունց՝ Դաւթի եւ Յովէլեա, տուեալ ողջոյն՝ գային Հոգւոյն Սրբոյ առաջնորդելով, հասանէին յՌոստակ գաւառն Մեծ Կողմանցն այնոցիկ, ի Չղախեան ովիտն, յասպարիսաձեւ դաշտակն առ ափն Տրտուական գետոյն, որ է ի վիճակին Մեծիրանաց։ 26 Եւ ելեալ բնակէին ի նշանաւոր պրակին, ի խունաբերձ տեղւոջ, ի սարաւանդակ վայրի։ 27 Անդ կայր մատուր մի՝ փայտեղէն կազմեալ եւ խեցայարկ վերտաւորեալ եւ խաչանիշ զարդու յարմարեալ պալարափայլ զորմոցն յաւրինեալ գեղեցկութիւն։ 28 Արդ՝ ի լինել համբաւոյն այնմիկ՝ վաղվաղակի ճեպով ժամանեալ գումարէին արք պատուականք, քորեպիսկոպոսունք, երիցունք, սարկաւագունք, հարիւրաւորաց գաւառապետք, գլխաւորք եւ մեծամեծ գործակալք, բազմութիւն ժողովրդոց, արանց եւ կանանց, զի մասնաւորեսցին ամենեքեան տեսակի սքանչելեացն Աստուծոյ։
    29 Ապա հրամայեալ եպիսկոպոսացն քարոզ հնչեցուցին ի հանդիսաւոր ժողովրդարանին, զի եռաւրեա պահք եւ աղաւթք պնդութեամբ կատարեսցին, զի ոչ կայր սակաւ ինչ ի նոսա երկպառակութիւն. ոմանք հաւանէին, եւ կէսք չհաւանէին, եւ նոյն ինքն գլխաւոր եպիսկոպոսն Յովէլ պատրանս համարէր։ 30 Եւ ի լնուլ կիտին եռաւրեա պահոցն, Աբասուն Իսրայեղի առեալ բահ ի ձեռն եւ եդեալ համաւրէն ծունր ամենեցուն դիտել ուղղորդաբար ի նկատեալ տեղին՝ հրամայէր անվեհեր բրել։ 31 Զոր ի նմին գործ դասահոյլ մարդկան բազմութիւնն զհողն զգեստուքն իւրեանց ի բաց պեղէին, եւ մեծ ջանիւ վաստակաբեկ եղեալ ոչ կարէին զտենչալի եւ զփափագելի գանձն գտանել։
    32 Ապա այնուհետեւ յարեւելից կողմանէ զփայտաշար յարկն քակէին, ուր կանգնեալ էր սեղանն մեղսաքաւիչ պատարագի Տեառն։ 33 Անդ անկեալ ի խոյզ եւ ի խնդիր՝ իբրեւ կանգունս երիս փորեցին ի ներքոյ սեղանոյն, ահա յանկարծակի բուրեալ ի տեղւոջէ անտի հոտ անուշից սաստիկ համեղութեան եւ առլցեալ քմազարդ պարարտութիւն յաւէտաբար զյոլովիցն քաղցրացուցանէր զճաշակս, որպէս թէ ճշգրտեալ նմանիւր ազնուական հոտն բեւրուց խնկոց եւ ծաղկանց զանազանից մինչեւ զարմանալ ամենեցուն առ հասարակ։ 34 Եւ իբրեւ փորեցին թիզս տասն, գտին կողոփս երկու արծաթեղէնս կապարեա կնիք ի վերայ եդեալ, զորմէ տախտակ մի ոսկեձոյլ հաստահեղոյս բեւեռեալ, եւ ի նմա գրեալ ասորերէն եւ հայերէն գրով։
    35 Քանզի որպէս ի մէջ բազմամբոխ հրապարակին այնպիսի հրաշագործութեան Աստուծոյ լինէր երեւումն, այր առ այր եւ մարդ առ մարդ զարմացումն յոյժ յաճախէր, եւ զմիմեամբք կուտակեալ զեղուին, փութային զսրբութեանցն տեսանել զտապանակս, զի հաւատովք էին վառեալ ի սէր սրբոցն։ 36 Անդ էր այնուհետեւ սրտալիր ուրախութիւն եւ ակնավայելուչ տեսիլ հայեցելոցն, ուր եւ ցնծութիւն եւ խնդութիւն լինէր հանապազ։ 37 Նոյնպէս եւ սրբոց արանց եւ քրիստոսասէր եպիսկոպոսացն յոլով խրախացեալք յոյժ յաղագս սքանչելեացն Աստուծոյ, վասն որոյ աւրհնութեամբ մեծաւ գոհանային զանպատում պարգեւացն Աստուծոյ։ 38 Եւ վասն այսորիկ այրն Աստուծոյ Իսրայէղ մեծարոյ եղեալ յոյժ առաջի Աստուծոյ եւառաջի եպիսկոպոսացն եւ յաչս ժողովելոցն պատուէին զնա ըստ արժանի իւրում սրբութեանն։
    39 Ապա առանձնացեալ եպիսկոպոսացն Իսրայեղիւ հանդերձ եւ պահուաւոր քահանայիւք, բացեալ զկնիք մատանոյն ի սրբութեան տապանակացն՝ գտանէին անդ զփրկագործ խաչին Քրիստոսի մասն։ 40 Ընթերցեալ զգիր ոսկեձոյլ տախտակին նորին իսկ արքիդիակոն քորեպիսկոպոսին, եւ էր գիրն այս, եթէ Երուսաղէմեան մասնաւորեալ նշխարք սրբոց են։ 41 Իսկ զայն աստուածային նշանն իբրեւ տեսանէր Մեծիրանց հովուապետն Յովէլ, նմանապէս բազմաբեղուն ծաղկէր իւրով սաղարթածաւալ գիտութեամբն եւ ի բոլոր սրտէ գոհացող լինէր զԱստուծոյ։ 42 Եւ հաստատեալ ճշմարտութեամբ զտեսիլ Աբասուն՝ հռչակեցուցանէր յականջս ամենեցուն՝ շինող այնմ լինելով, զոր երբեմն քակտէր, նմին իրի իսկ եւ վասն առաջին դիմամարտն լինելոյ յանցաւոր եւ դատապարտ զինքն վարկանէր գոլ։ 43 Եւ վասն զի յիւր նահանգին էր նախավիճակեալ վայրն, ուր կենսատու լոյսն էր ծածկեալ, վասն այնորիկ ոչ որպէս առ ուղեկան ինչ կամ անցաւոր շնորհել յումեքէ անսայր, այլ ինքն լինէր իբրեւ ի վերայ իւրոց գանձուց հրամանատարութեանն մատակարար եւ զմի ի տապանակացն առեալ ի պատիւ՝ յինքեանն տանէր յեպիսկոպոսանոցն։
    44 Այլ ընդ այն թէպէտ եւ կարի յոյժ դժկամակ այրն Աստուծոյ լինէր, զի որ ինչ նմայն հաւատացաւ յԱստուծոյ, եւ որում ինքն եղեալ էր գիտակ, ի դէպ էր ընդ նորին ձեռն եւ մատակարարեալ սրբութեանն Աստուծոյ, սակայն նորա թոյլ տուեալ առ մի նուագ՝ ըստ իւրում հեզութեանն չլինէր զումեքէ ամբաստան։ 45 Այլ առնոյր զմնացեալ տապանակսն կամակցութեամբ եպիսկոպոսին Դաւթի հանդերձ քորեպիսկոպոսաջոկ եւ երիցախումբ պաշտաւնէիւք Տեառն եւ ամենայն ժողովրդաւք տանէին ի տեղի բնակութեան իւրոյ, եւ սաղմոսիւք եւ աւրհնութեամբ յուղարկեալ հանգուցանէին զսրբութիւնն Տեառն լապտերաւք լուցելովք եւ մոմեղինաւք վառելովք ի Գլխոյ վանաց սուրբ եկեղեցւոջն։ 46 Եւ ի միմեանց հոգեւոր ողջոյնիւ համբոյր տուեալ դառնային յիւրաքանչիւր տեղիս։
[Լ. Պատճէն թղթոյն, որ գրեցաւ յեպիսկոպոսացն ի Դաւթայ եւ Յովէլայ եւ ի մեծ ժողովարանէն, եթէ որպէս եցոյց Աստուած զմեծ սքանչելիսն]
    1 Ուղփաճեմ, հոգեճաշակ համբուրիւք առլցեալ եւ ի շնորհաց Հոգւոյն ընկալեալ պարգեւ, ո՜վ աստուածազան Արեւելեաց արքեպիսկոպոս Ուխտանէս, եւ բարեխնամող, քաջազնեայ, յաւէտաբարգաւաճ զաւրավար, ապուհիպատ պատրիկ, տէր Ջեւանշէր Աղուանից իշխան, ամենայն նախարարաւքդ, որ համանգամայն ընդ ձեզ, Դաւիթ եւ Յովէլ նուաստ եպիսկոպոսունք ի Տէր խնդալ։
    2 Աւետաբեր հնչմամբ հանդիսացուցանել ձեզ պարտիմք ի ձեռն հրովարտակ պատճենիս զհրաշափառ ծածկելոցն երեւումն եւ զգիւտ Սրբոյն խաչին, որ առաւել քան զառաւելն յաճախեաց յոգնայեղց զարմացումն ի մեր միտս, զոր երբեմն անհաւան եւ անհաւատ մտաւք ճառել իսկ վասն իրացն չառնուաք ի յանձն, այժմ ահա տեսաք. տեսողք եղեալ յաւէտասքանչ ցուցակութեան խաչիս աչաւք մերովք պիտառապէս վկայեմք ճշմարտութեամբ, թէ սա է պարծանք պարծանաց։ 3 Եւ զիարդ զայս տալ լռութեան մարթիցէ եւ կամ զարփիափայլ լապտեր ի ներքոյ դնել ընդ գրուանաւ, այլ յայտ է, թէ ի վերայ կարգաց լուսեղէն աշտանակի, այսինքն՝ ի սրբումն կոչարանի լուսատու յԱմարասումն շինել զսա։
    4 Արդ՝ այսուհետեւ պարտ է մեզ փատողագոյն հրատարակել զառիթս գոլոյ մերոյ փրկութեան՝ զգեղաղէշ, յարավայելուչ, չորեքկերպեան զԱտիականն յաղագս մեր ընդունելով յինքեան զանհամեմատ նախակրթութիւնն։ 5 Արդարեւ սա իսկ է քրիստոնէից յոյս, մեռելոց յարութիւն, կուրաց առաջնորդ։ 6 Զի որ երբեմն դատապարտութեանն էր անուն խաչն, այժմ հաւատացելոցս իրք եղեն փրկութեան։ 7 Որով ի ձեռն սորա ի ներքս յարքայականին գտաք յառագաստումն եւ չերկնչիմք այսուհետեւ ի բոցեղէն նետից, զի զթագաւորականի նշան յանձինս մեր բարձեալ բերեմք։ 8 Ունկնդիր լերուք մտադիւրութեամբ բանիս, զոր լսէքդ։
    9 Թէպէտ եւ ոչ կամաւ յաւժարեցաք հմտանալ այսմ գործոյ, այլ իբրեւ ոչ մարթացաք դառնալ ընդդէմ ձերոց հրամանաց եւ մանաւանդ զի երկբայելի մտաւք խաբէութիւն զիրսն կարծեցաք։ 10 Սակայն ճշդիւ քննեալ՝ շնորհիւն Աստուծոյ գտաք զճշմարտութիւն ի գալն մեր ի հովիտ մի Արցախայ, յեզր գետոյ ինչ, ի տեղի մի՝ Չղախ անուն կոչեցելոյ, ուր կայր մատուրն մի։ 11 Եւ ահա համբաւն հռչակէր երթալոյն մերոյ, եւ բազմութիւն շրջակայիցն յոյժ շեղջակուտեալ. անդ հասանէին քահանայական դասք եւ այլք ի պատուական արանց, յորս ոչ սակաւ կայր հակաճառութիւն դիմամարտ լինելոյ։ 12 Բայց ապա մինչ զպահսն պնդապէս եդաք երեքաւրեայ լնլով սահմանացն եւ յաւէժ խնդրուածոցն իւրաքանչիւրոց սկսանէաք զփորուածն առնել մերձ առ սեղանաւն, ուստի յանկարծակի հոտ անոյշ բուրեաց, յաճախապէս զմեր լցոյց հոտոտելիս։ 13 Որով եւ յետ սուղ ինչ վաստակոցն գտաք զփափագելին ի ձեռն շնորհաց բարձրելոյն եւ յաղաւթից սրբոյ հաւրն Իսրայեղի կողոփս երկուս արծաթեղէնս կապարեայ կնիք ի վերայ պնդեալ հոռոմափակ, յորմէ տախտակ մի ձոյլ ոսկի՝ հաստահեղոյս բեւեռեալ, եւ ի նմա գիր ասորի եւ հայ։ 14 Եւ ըստ գրոյն մեր բացեալ առաջի սրբազան քահանայից, գտաք զամենակեցոյց խաչին մասն եւ այլ բազում սրբութեանց, զորոց գիրն ասաց, թէ Երուսաղէմեան են մասունք սրբութեանց Տեառն։
    15 Ընդ որս ես իսկ Յովէլ՝ նուաստ եպիսկոպոս, մեծապէս գոհացեալ զբոլորից պարգեւատուէն, զամենայն երկբայութիւն ի բաց ընկեցեալ յիմոց մտացս եւ հաւատով ընկալեալ զտեսիլ Աբասուս, վասն որոյ լինելոյ գիւտիս այսորիկ յիմում վիճակիս մեծաւ ցանկութեամբ զմի ի տապանակացս յիմ սեփհական եկեղեցին առեալ տարայ։ 16 Եւ զայլ սրբութիւնսն յուղարկեցաք ի ձեռն քորեպիսկոպոսաց եւ քահանայից եւ դասու պաշտաւնէից մեք՝ Դաւիթ եւ Յովէլ եպիսկոպոսունք, ի տեղի մենաստանի Աբասուս շնորհաւքն Աստուծոյ, ցնծալից ուրախութեամբ, հոգեւորական երգով։ 17 Եւ Տէր Աստուած զաւրութեամբ եւ փառաւք զձեզ պահպանեցուսցէ ի շնորհս աստուածընկալ խաչիս երեւման եւ բազմաւոր կենաւք խաղաղականաւք, ի ցաւղոյ երկնից եւ ի պարարտութենէ երկրի տացէ զանհամեմատութիւն երկաքանչիւրովք ի վայելումն հոգեծաղիկ տեսողիդ եւ թագազարմ ժառանգաւք մեծահագ հիւղինակիդ Ջեւանշերի. ողջ լերուք ի Տէր։
[ԼԱ. Առ այս պատասխանիք եպիսկոպոսացն ի հայրապետէն եւ յիշխանէն]
    1 Տառայարեալ պատճէն հրովարտակիս, զոր շարաքերեալ եւ կարգեալ էր, տեսաք, յորմէ մեծապէս զանզեղջականէն գոհացաք զԱստուծոյ, որ իւրով ողորմութեամբն աւր ըստ աւրէ հրաշագործէ յարարածս իւր, առաւել՝ ի մեզ, ի շնորհս ձերոյ սրբութեանդ, Դաւիթ եւ Յովէլ եպիսկոպոսունք. Ուխտանէս՝ նուաստ կաթողիկոս եւ Ջեւանշէր Աղուանից զաւրավար եւ իշխան՝ ի Տէր խնդալ։
    2 Վասն կենսատու փրկութեանդ հասելոյ մեզ յԱստուծոյ յաւէտապէս գոհացաք զԱստուծոյ անսպառ պարգեւացն եւ վասն Սրբոյ խաչիդ, որ ի միջի մերում երեւեցաւ, ծագեաց, եբաց, լուսաւորեաց զաչս մեր։ 3 Վասն այսորիկ անդադար բերանով եւ անհանգիստ լեզուաւ զՏէր մեր Յիսուս Քրիստոս՝ զբարերարն, զսքանչելագործն եւ զպարգեւաբաշխն աւրհնեցաք, որ շնորհեաց մեզ զանապական պարգեւս ի Սուրբ Հոգւոյն։ 4 Զի եւ մեք թէպէտ եւ հեռի եմք մարմնով՝ մերձ համարեալ հոգւով յիշեսջիք առաջի նորագիւտ խաչիդ։ 5 Եւ դուք զառաքինազգեստ եւ զսրբասնեալդ Իսրայէղ եւ զգանձդ շնորհաց հանդերձ սրբոյ նշանիւդ այսր առեալ՝ առ մեզ հասուցէք մեծաւ զգուշութեամբ, զի եւ մեք երկրպագեսցուք երանաւէտ համբուրիւ հանդերձ տիեզերական ժողովովս. ողջ լերուք ի Տէր։
    6 Նմանապէս իսկ երջանիկ վերադիտող եւ տեսուչ եպիսկոպոսացն տեսեալ զդրուակ նամակին Արեւելից զաւրապետին եւ սրբոյ կաթողիկոսին այնուհետեւ շեշտակի ճեպով առեալ զգտեալ գանձ սրբութեանցն, եպիսկոպոսքն հանդերձ Իսրայեղիւն, անյապաղ ժամանէին ի մեծ քաղաքն Պերոժ Քաւատ, վասն զի Արեւելից մեծ իշխանն Ջեւանշէր եւ եպիսկոպոսապետն Ուխտանէս անդ նստէին ամենայն նախարարաւքն։ 7 Որոց ընկալեալ զլուսապայծառ շնորհս հռչակաւոր հանդիսիւ յերկարէին զերկրպագութիւնն ի բազմախումբ հոլարանին։ 8 Եւ նպաստամատոյց ընծայիւք եւ պատարագաւք կատարէր իշխանն առաջի Սրբոյն խաչին նուէրս եւ ներբողելով զԱբասն՝ մեծարէր կաթողիկոսաւն եւ ամենայն աշխարհակոյտ ամբոխիւն։ 9 Ապա հրաման տայր յուղարկել զնա խաչապայծառ տապանակաւն անդրէն ի վերնակողմ գաւառն Մեծ Կուենից ի բարձրաւանդակ լեառնն, ի տեղի մենաստանի իւրոյ՝ ի Գլխոյ վանս։ 10 Եւ ողջոյն տուեալ հոգեւոր համբուրիւ երանելոյն խնդամիտ յիւրաքանչիւր դառնային ի նաւահանգիստ։
[ԼԲ. Խնամաւորիլն նախարարացն Աղուանից ազգաշաղախ եւ անիծանիլ։ ...]
[ԼԳ. Յաղագս սրբական առն Աստուծոյ Իսրայեղի քահանայանալոյն եւ գիւտ Սրբոյն խաչին՝ վիպասանումն զրուցատրաբար]
    1 Այլ քանզի աղբիւր ուղփաճեմ իջիւք էր այրն երջանիկ, ի յորդահոս քաղցր յիւրոց յոքունց արբուցանէր վտակաց, սաստկացեալ ունելով միշտ պատերազմ ընդդէմ Ենիբա թշնամւոյն, որով սովոր իսկ են առաքինազունքն ախոյեան քաջ եւ ընտիր ընտիր ընդդէմ նորա գտանիլ։ 2 Նոյն աւրինակ եւ սա գեղեցկազարդ արդարութեամբ էր վայելչացեալ անուանելով յաշխարհի. բղխեաց, արձակեաց յեղակարծ յոլովից ճաշակելիս զհոտ անուշից սրբութեանց սրբոց։
    3 Յետուստ ուրեմն յակնարկել Հոգւոյն Սրբոյ ի սիրտ վերադիտողին Դաւթայ տուելով ի նմա զմեծն քահանայապետութիւն՝ ձեռնադրէ, զի կալցի իշխանութիւն՝ շահել զոգիս կորուսելոցն որպէս մեծն Պետրոս, եւ զանարատն մատուցանէ պատարագ որպէս զարին Ահարոն։ 4 Եւ մերձաւորք եւ հեռաւորք խրախճանակիցք ընդ այն լինելով՝ ի սրբական աջոյ նորա առցեն աւրհնութիւն։ 5 Բայց մեծ ահա զարմանք այն էին սքանչելեաց, որ յոլովից անհաւատալի իրն թուէր այն, ըստ կարգի կատարէր առ նա աւր ըստ աւրէ ըստ առաջին խորհրդոյ վերին ցուցականութեանն։ 6 Սակս որոյ ի դէպ էր առ նա առաքելական ձայնն, թէ՝ Զնախահրաւէր կոչեցեալսն արդարացոյց Աստուած եւ զարդարսն փառաւոր արար։
    7 Արդ՝ յետ անցանելոյ ամի միոյ ի վերայ այնորիկ, սակս նախագուշակ հրամանին, որ ի վերուստ եղեւ նմա ազդումն, ցանկութիւն յոյժ սուրբ երէցն ունէր խնդրել զփափագելի խաչն՝ զծածկեալն սրբոյն Մաշտոցի ի Գիս անուանեալ գեւղ, որ յՈւտի գաւառի։ 8 Եւ վասն զի ինքն՝ առաջնորդ բարի եղբարցն, զսիրոյն խորհելով առ ամենեսեան, կատարեալ զպատուիրանն զգեցեալ զճշմարտութիւն Աստուծոյ ի ծածուկ, վասն այնր բարեխնամաբար հոգացեալ զբոլորիցն աւգուտ ոչ հռչակելով զծածուկ խորհուրդ ի հանդէս ամբոխից, զի խուսափել ջանայր ի մարդկան գովեստից, փախչել ի փառամոլ եւ ի սնապարծիկ ախտից, վասն այսորիկ զմի ոմն ի սրբասնելոցն քահանայից՝ նախամեծար պատուաւորաց հետեւող, իւրումն միայն զնա առնէր գիւտին այնմիկ, եւ ոչ ժողովով կամէր զերթն։ 9 Եւ նովաւ հանդերձ հասանէր ի նախասացեալ ի վայրն ի Հինն եկեղեցի, եւ ոչ գիտելով ստուգել եւ ի նշմարել զտեղին։
    10 Նոյնժամայն նշան զարմանալի լինէր ի վերայ սաղարթապատ ծառոցն նոճիցն, որք երկաքանչիւր աստի եւ անտի միջաւորեալ ունէին յինքեանս զկոչարանն սուրբ։ 11 Որ իբրեւ եթէ ծագումն երեւեալ բոցաճաճանչ ի վերոյ ունել կամարաձեւ եւ ի նոյն միացեալ հաւասար գերակատար գմբեթին բաւանդակապէս սահեալ ճառագայթէր ի ծայրս ծառոց նոճիցն ճշգրտապէս աղեղանդ, որ յամբս երեւի, փայլակնաբար ցայտէր ի ստորադրեալ քարատող եւ աղիւսաշար պուրատին, ուր կայր դադարեալ անդ խաչն Քրիստոսի։ 12 Գիտացեալ այնուհետեւ սրբոյն առն, եթէ յայնմ տեղւոջ է գանձն անկապուտ, առնոյր ի ձեռն բրիչ, պարեգաւտեալ իբրեւ զարին Աբրահամ՝ սկսաւ բրել զնկատեալ տեղին իւրով համահաւանեալ արամբքն։ 13 Եւ որպէս վայրափոսէր, հինգ էր քիլ կամ թէ աւելի ինչ՝ յանկարծակի երեւեալ տապան մի արծաթի՝ ժանգառագոյն, հնացեալ, որ եւ ունէր առ հասարակ հայ, հոռոմ եւ ասորի գիր եւ ցուցանէր ի նմա գոլ զմասն ի կենդանարմատ փայտէն։ 14 Կայր անդ նշանն Քրիստոսի արծաթաձոյլ, գեղազանեալ ոսկիազաւծ տեսակաւ, որ յաւէտ է ի խաչէն Տեառն։
    15 Ապա այնուհետեւ հրճուալից եղեւ յոլովակի խնկարկութեամբ այրն Աստուծոյ, զուարթանայր հոգեծաղիկ պայծառութեամբ, յարակցաբար լեալ մարմնաքնարն Դաւթի երգոյն՝ յաւրինէր նուագս երաժշտականս. Աւրհնեցից զՏէր յամենայն ժամ։ 16 Եւ որ ի կարգին է վասն շնորհելոյ երկիւղածաց իւրոց զնշանն, որ միշտ ապրեցուցանէ ի թշնամոյն, զայս անխլաբար ընկալեալ զնշան փրկութեան՝ յիւրն բերէ եկեղեցի։
    17 Յաւուրսն յայնոսիկ յերեւել նշանին եւ գալ հասանել ի հանգստարանն՝ մեծ եւ հրաշալի զարմացումն լինէր, որ լռել անհնարին էր զահեղ մեծ փառացն Աստուծոյ։ 18 Զի որպէս Կիւրղի, որ յԵրուսաղէմ էր հայրապետ, գրութեամբ ի Կոստանդիանոս՝ Վասն երեւման խաչին, ասէ, եթէ Ցոյլքն լուսոյ մինչեւ ի Ձիթաստանեաց լեառնն ոչ միում կամ երկրորդում երեւեալ, այլ ամենայն բազմութեան քաղաքին ակն յայտնի ցուցեալ, նոյնգունակ եղեւ Արեւելեաց աշխարհիս լուսոյ խաչիս երեւումն։ 19 Զի առ հասարակ ամենեցուն տեսեալ զսաստկութիւն լուսոյն, բոցաճաճանչ փայլմամբ՝ եկեալ ընդ ամբս երկնից, սլացեալ յայտ յանդիման։ 20 Ամենեցուն տեսեալ զել եւ զէջ շնորհացն ի վերայ ամենասուրբ խաչին, երբեմն՝ ի նմանութիւն հրոյ, երբեմն՝ ի նմանութիւն լուսոյ, երբեմն՝ ի նմանութիւն աստեղն, որ ծագէ յառաւաւտուն, զոր ոչ մի ոք, այլ աշխարհ ամենայն եղեն տեսողք մեծապայծառ սքանչելեացն ճառագայթից։
    21 Զի մինչ դեռ ի յերկինս ցոլացեալ էր մերձ առ տեղեաւն ի տաճարի Տեառն, ոչ միայն բնակչաց քաղաքին, այլ շրջակա համասփիւռ եւ համատարած ամենայն գեւղից եւ քաղաքաց, արանց եւ կանանց, այլ եւ հովուաց ի լերինս եւ անդիորդաց ի փոսս ճարակողաց եւ արդիւնարարաց ի դաշտս, որք աշխարհասէրք զպտուղս կապտէին, եւ բազում ճանապարհորդաց բացաւթէից ի հինգերորդում պահու գիշերոյն, այդոքիկ ամենեքեան տեսանէին զարփիահրաշ սքանչելիսն։ 22 Եւ եկեալ բազում ճեպով ընդ այլ բազում տեսողսն ահիւ քաջասլաց քայլարանաց առ ի տես յախուռն խմբելոցն հոյլս հոյլս ի հանդիսի հաւթարձակ տեսարանին, եւ լցեալ զցանկութիւն փափագանացն, համբուրելով զՍուրբ խաչն Քրիստոսի, ընկալեալ զշնորհս եւ զողորմութիւն ի նոյն ինքն ի տենչալի զինէն՝ զհանդերձեալ վայելուչ զյաղթութեանն առեալ ընդունէին պարգեւս։ 23 Եւ զի բազումք ի գլխաւորաց աշխարհիս կողմանց կողմանց եկեալ էին ի տաւնն տէրունական նշանին, եւ վասն այնորիկ սաստիկ եւ ահեղ նշանացն, որ երեւէին ի վերայ խաչին, ոչ ոք իշխէր զգիշերն ի յարկսն յայն մտանել եւ ի քաղաքի Դաւթին աւթել, այլ այնուհետեւ ելեալ արտաքս ի սարաւանդակ վայրսն եւ զգիշերն ամենայն անդ աղաւթէին մինչեւ ցառաւաւտն։ 24 Եւ ի ծագել արեգականն մտանէին ի գաւիթ եկեղեցոյն առաջի խաչին ահիւ եւ երկիւղիւ, եւ իսկոյն յարեալ ի հսկումն՝ խաչապայծառ տաւնին կատարէին գոհացողական պատարագ ի վերայ սեղանոյն։
    25 Ապա յետ երեւելոյ հրաշիցս այսոցիկ, իբրեւ վերստին ընձիւղեալ վերածաղկէր հզաւրեղ, աստուածընկալ խաչ աշտարակին մեծի, յորժամ դաւանիլ հաւատացաւ յԱստուծոյ արժանաւորիլ մեզ ընդունակ գոլով աննման առծածկելի զինին եւ միշտ զմեաւք պահպանութեամբ պարունակեալ զիւրոյ արարչութեան գութն խնամոյ՝ անվթար առտուեաց մեզ Տէրն նեցուկ՝ զփրկական կայմն զպարզողն ի մեզ աստուածգիտութեանն առագաստ, թանց գիտութեանց դպրացն ջոկք եւ ուխտի մանկանց դասք մնային, զի ի նոցանէ էր ծածկեալ խորհուրդն։ 26 Ապա զգացեալ Աստուծոյ սպասաւորին, որ էր ի Հին եկեղեցւոջ անդ, զծագումն խաչին, վասն որոյ իբրեւ գիտակ այսմ լինէր այրն, քաջայաւժար կամաւ երթայր ի Մեծ Կուենից գաւառն ի Գլխոյ վանաց եկեղեցին։ 27 Եւ անդ զսուրբն տեսեալ հիւղինակ Իսրայէղ անուն, անկեալ առ ոտս նորա՝ պատմէր զբաւանդակն զանուրջտեսութիւն եւ մաղթէր հնարս գտանել եւ յայտնել նմա զիրացն հանգամանս։ 28 Նա իսկ ոչ առնոյր յանձն յայտնել նմա զխորհուրդն, եւ նորա դարձեալ ի տեղի իւր։
    29 Եւ ի վաղիւն առ նոյն այրն նոյն երկրորդէր տեսիլն. ունելով ձեռագիր տայր նշան նմա այրն Աստուծոյ։ 30 Որոյ զայն ահատեսեալ սրբոյն, հմտաւորեալ, թէ ի վերուստ է ազդեցութիւնն, յայտնէ նմա զխորհուրդն, եւ զնոյն ինքն զկենսատու խաչն ցուցանէ եւ երդմնապատիժ սահմանադրությամբ պատուէր տայր նմա մի ումեք պատմել։ 31 Այլ նա թէպէտ եւ բազմադաշին լեալ երդմամբ չպատմել ումեք, սակայն յետ սակաւ աւուրց ինչ դժրողաբար ուխտազանցեալ երթայ առաջի կաթողիկոսին եւ այլոցն ամենեցուն հռչակեցուցանել զզրոյցն, զի չէր պարտ ծածկել ճշմարտութեանն։
    32 Ընդ որ հայրապետն Եղիազար հիանայր վասն պարգեւական աւետեացն եւ նոյնժամայն կամաւ իշխանին Ջեւանշերի գիր հրամանական առ Իսրայէղ առաքէր փութանակի՝ զչքնաղագիւտ զխաչն Քրիստոսի առ նա հասուցանել։ 33 Իսկ նորա հնազանդեալ հայրապետական հրամանին՝ փութով հասանէր ի սուրբ եկեղեցին։ 34 Եւ ինքնին մեծ իշխանն եւ սուրբ հայրապետն ամենայն մեծամեծաւքն անդ հասանէին եւ ակն յայտնի զնորոգափայլ խաչն Քրիստոսի տեսանէին, զոր սրբոյն Մաշտոցի իւր իսկ ձեռամբ եդեալ էր ի պահեստի, որով դարձուցանէր իսկ զաշխարհս Աղուանից ի կռոցն մոլորութենէ լուսածնութեամբ աւազանին շնորհաց։ 35 Եւ երկրպագեալք սրբոյ նշանին՝ անտի դառնային յարազուարճ բերկրանաւք՝ զտենչալին պարգեւաց տուող բարեբանելով։
    36 Յայնմհետէ մեծարու եղեալ քահանայն Աստուծոյ Իսրայէղ առաջի կաթողիկոսին եւ իշխանին եւ յաչս մեծամեծացն, առնոյր եւ հրաման ի նոցանէ գործել զամենայն համարձակապէս։ 37 Եւ յետ սուղ ինչ աւուրց վասն առաւել հրաշիցն եւ մեծամեծ սքանչելեացն, որ բազում անգամ եղեալ էր ի վերայ ծառոցն նոճից, կամեցաւ զի ի նուէր նշանին ձաւնեսցէ զնոսա ի պատկեր տեառնանման խաչին։ 38 Եւ առժամայն կոչեալ վարձաւորս արս ճարտարս հիւսանց եւ պատշաճաբար յաւրինեալ զնշան խաչին՝ քանդակակերպ զարդու դրուագելով պատրաստեցին զամենայն ըստ գործոյ Տեառն։
    39 Զայսոսիկ լուեալ եպիսկոպոսապետին եւ Ջեւանշերի նոյնժամայն գրեն առ այրն Աստուծոյ Իսրայէղ, զի եւ նոքա հաղորդ լիցին հասանել ի ժամադրութիւն նաւակատեաց նշանին եւ յաւծումն Սրբոյ խաչին։ 40 Որում մեծաւ լրջմտութեամբ քաջահաւան այնմ եղեալ քահանային Տեառն՝ պատրաստական յաւրինէր զպէտս կազմութեան նուիրական տաւնին ըստ աւրինակի խաչազարդ պայծառութեանն։ 41 Այլ նոքա հեղգական ծոյլութեամբն չժամանէին հասանել յամբովկ գործոյն։ 42 Յայնժամ տեսիլ յԱստուծոյ երեւէր ի վերայ սրբոյ պատրիարգին Եղիազարու, զի մի պղերգեսցէ երթալ աւծանել զխաչն Քրիստոսի։ 43 Որոյ պարառաբար յարուցեալ առաւաւտուն փութապէս հասանէր ի կարգեալ եկեղեցին՝ ի վիճակ Գիսաւան նահանգին։
    44 Քանզի յայնժամ իշխանն մեծ չուեալ էր ի կողմանս հարաւոյ՝ ի Սիսականեացն գաւառ, եւ վասն զի հայրապետն Եղիազար նմանակիր առաքելոցն էր բանիւք եւ գործովք, զպատրանաց ինչ ցնորս վրէժխնդրութեամբ վանէր եւ զոր ինչ ճշմարտութիւն՝ ծաղկէր, պսակ պարծանաց իւրոց վարկանէր, ջատագով այնմ լինէր խնդրոյ, երկասիրեալ առաքինազարդ ուղղափառութեամբ՝ յերիս անձնաւորութիւնս անշփոթելիս միշտ երկրպագել ուսուցանէր։ 45 Ծանուցեալ այնուհետեւ երջանիկ առն, եթէ աստուածպաշտութեան է խորհուրդս զարմանագործ տեսմանս, որ երբեմն առ Իսրայէղ քահանայ, ընդունէր զնա իբրեւ զԱստուծոյ սպասաւոր եւ առհանեալ մասն ի Սրբոյ խաչէն Մաշտոցի, նորին կամաւ եդեալ ի փայտակերպ նորոգաշէն նշանին՝ աւծանէր զխաչն իւղովն աւրհնութեան։ 46 Եւ կանգնեալ ի մէջ եկեղեցւոյն առնէր նաւակատիս մեծապէս խնճոյիւք, հռչակաւոր հանդիսիւք, եկեղեցական ուխտիւ եւ հաւատացելոց դասիւք։
[ԼԴ. Մահ աւրհասական Ջեւանշերի մեծի իշխանին]
    1 Եւ եղեւ ի ժամանակին յայնմիկ խաղալ գնալ մեծի իշխանին Ջեւանշերի ի կողմանս լեռնականացն՝ ի զբաւսանս բոլոր տարեկան աւուրց հրճուական անցուցանելով երկրաչափութեամբ։ 2 Յոքնայորդոր գուսանաւք ներբողեալ տարփողականն Ջեւանշէր զաւրապետն տենչահասակ, որ եւ զանազան իսկ խոհականութեամբ նուաճէր իսկ զամենեսեան ընդ իւրով իշխանութեամբ, եւ բոլորովիմբ եղեալ յերկրականիս բարեբաստիկ գերաստացութեամբ խրոխտաբար յաւրանայր իմաստակիր քաջութեամբ։ 3 Բայց ապա ըղձալի հռչակաւորն ի ձեռն խարդաւանող ախտին, զի ընդդէմ Աստուծոյ երկասիրէր պատուիրանին, թափուր եւ ունայն գոլով՝ մերկ ի յայնցանէ երեւէր փառաց, եւ ահա ամենայն սարդի ոստայն եղեւ։
    4 Վաղվաղակի չքնաղն այն քակտէր վայելչութիւնք, քանզի ի ժամ տապակէզ աւուրցն առեալ գերահրաշապետաւորին զազատասահ տոհմն հանդերձ Նամեսական գնդիւն՝ յովիտս բարձրաբերձ լերանցն բերկրէին ծաղկատեսակ հանգստեամբ, ի գեղեցիկ մարգս պերեւետեալ յոլովէին աւուրս բարեկեցիկ յղփութեամբ։ 5 Իսկ իբրեւ անցանէին աւուրք խորշակայեղց տաւթանացն, ի ժամանել բարձրութեան տաւնին մեծի Նաւակատեաց խաչին, համբարձեալ ի կողմանցն յայնցանէ՝ գայ անցանէ յՈւտի գաւառ՝ ի Պարտաւ քաղաք՝ յիւրականն գեղազարդեալ տաճարս, զի անդ պարգեւաձիր մեծարանաւք ի հանդիսաւոր տաւնին Աստուծոյ մատուսցէ երկրպագութիւն։
    6 Եւ մինչ դեռ հանգուցեալ էր մեծաւ ուրախութեամբ մեծահռչակն Ջեւանշէր, այր ոմն տարաւրէն եւ վատանշան, ի Կահեղեանն ընկղմեալ ախտ, արկեալ ի հրապոյրս խարդախութեան, ընկերս իւր համահաւանս արարեալ, որ ոչ զսէր նորա եւ ոչ զպատիւ տան հաւրն իւրոյ, զոր գտեալ էր ի նմանէ մեծաւ պարգեւաւք յիշեալ, այլ մահ խորհեալ ի վերայ նորա, խորհուրդ վատ արկեալ ի միտ եւ հրապուրեալ զնա ի պատճառս բղջախոհութեան՝ փաստապատիր բանիւք զնա հաւանեցուցանէր ելանել ի զբաւսանս խոհերականս։ 7 Եւ մինչ դեռ ի տաճարէ անտի ելանէր իշխանն ընդ ճանապարհ պարտիզայար ծաղկոցացն, յայնժամ ի գիշերի յառաջին պահուն՝ անվահան, ունելով թուր, որ եւ սպառազինեալ սուրհանդակ պահապանացն ջոկք անհոգ եւ անվեհեր ի դրունս արքունի պաղատանն կային անկեալ ընդ քնով, առեալ չարաբարւոյն Ենիբա դաւաճանողին Վարազոյի զվաղրն արքունական եւ սուսեր պողովատիկ եւ զվահանն ոսկեխնձոր դաւով առաջապահ լինէր, պատճառէր ըստ աւրինակի իշխանական զինուորութեան։ 8 Եւ ինքն անաւրէն նենգաւորն վառեալ ի ծածուկ՝ արգեալ էր զզրեահսն ի ներքոյ պատմուճանին։
    9 Ապա իբրեւ հասանէին ի միջնավայր անդր բուրաստանին եւ մերձ էին ի պարոյկ որմոյն, որ պարունակեալ էր զլայնատարածն արքունական բային, եւ որպէս այլով ամենայնիւ էր իմաստայեղց անվկանն Ջեւանշէր յայնմ եւս գիտաց զնենգութիւն սպանողին պիտակահոյլ դաւոյն։ 10 Ի հնչումն ձայնից վառելոյ զրահին պակուցեալ իշխանն՝ սրտաբեկ լինէր՝ համարելով, եթէ աշխարհախումբ խորհուրդն է վասն իւրոյ սպանմանն, եւ լռելեայն ի տաճարն կամեցաւ դառնալ։ 11 Իսկ անաւրէն սպանողն զսուսերն թերաքամեալ ունելով՝ յանկարծակի յետուստ կողմանէ հարկանէր զիշխանն արի՝ սաստիկս վիրաւորեալ, զի մերկ էր ի զրահից, այլ ոչ կարէր ստէպ ստէպ զնա յաղթահարել։ 12 Որով աճապարէր եւ նա որպէս առեւծ մռնչող կամեցեալ ձեռն ի գործ արկանել սուսերաւն, բայց զի զաւրութիւն բարձրելոյն հեռացեալ էր ի նմանէ՝ մատնելով զնա ի ձեռս ձեռնասուն սիրելւոյն իւրոյ, յառաջնում նուագին իբրեւ յարձակէր սուսերաւն ի վերայ անաւրինին, նորա յասպարն առեալ, ընդդիմամարտեալ արձանանայր, եւ խրեալ զզէնն ի սեռ վահանին՝ ոչ կարէր հանել զսուրն եւ անդէն ամփոփել ամենեւին։ 13 Եւ նա լցեալ վիրագային գազանութեամբ՝ զայրագնեալ վիրաւորէր զամենայն մարմինս նորա իբրեւ զթիւնաւոր աւձ եւ խածանող սրտմտութեամբ նրանակոտոր եւ վաղակաւոր խոցոտմամբ անխայաբար յերկիր ընկենոյր զիւր տէրն։
    14 Ոգւոյն ի ծոցոյ թափիլ գոլ վարկանելով տիրասպանին, կարծեցեալ կիսամահ զնա արարեալ՝ զանխլաբար արտաքս ելանէր՝ յիւր երթալով տուն, կեղծաւորեալ ոչ ունել կարծիս, թէ յանգէտս ի տան ննջիցէ։ 15 Եւ ահա անդուստ ուրեմն իրազգաց լեալ իրացն եղելոց գոյժ աղմկի խռովութեան հնչէր. կաճառ ամբոխ մարդկան բազմանայր։ 16 Որոյ ուրումն մի յեղբայրական հարազատաց վրիժապարտին զեկուցեալ նմա զոճիրս իրացն, զոր գործեացն, անդէն փութապէս հեծեալ յերիվար իւր, փախստական լինէր։ 17 Յայնժամ պատրիկ ոմն՝ քեռորդի իշխանին, զիւր Նամեսական առեալ լեգէովն գնդի յիսնեակսն զկնի ելանէր մահապարտին. բայց ոչ զգացին վասն նախափախուստ լինելոյն հասանել, այլ ի վերնակողմն երթային յԱրցախունեաց գաւառն նմին իրաց քինախնդիր։ 18 Եւ զտուն հաւրն նորա աւերեալ քանդէին հրդեհաբոց կիզմամբ եւ զմետաքսառէջ եւ զկերպասանիւթ դիպակս եւ զգոյնագոյն կապերտս, զոսկի, զարծաթ եւ զընտիր ընտիր կահուց եւ սպասուց աւար առեալ։
    19 Եւ ինքեանք ողորմագոչ արտասուաւք անդրէն դառնային, լային զիշխանն եւ աշխարէին։ 20 Այլ դեռ շունչն ի նմա կայր, զի սուղ ինչ աւուրս տեւեաց կենդանի. որդւոց իւրոց իւրաքանչիւրումն զգանձս եւ զպատիւ յայտ առնելով՝ կարգէր զնոսա ի բաժինս իւրեանց եւ ի դժնդակ վիրացն պակասեալ վաղճանէր։ 21 Յայնմ ժամանակի ոչ սակաւ խռովութիւն լինէր աշխարհիս Աղուանից, զի կուտեալ զինեալ խուռն կաճառացն եւ մեծամեծ նախարարացն ժողովեալ եւ ամենայն երկիրն առհասարակ վայիւք լի եղեալ՝ ողբային զիշխանն կականաւոր եւ դժնդակ գոչմամբ։ 22 Եւ այսպէս անտանելի սուգ եւ անհնարին բեկումն աշխարհիս հասոյց։
    23 Յայնժամ ճարտասան ոմն ի մէջ անցեալ, որ տեղեակ էր արհեստական իմաստից, Դաւթակ անուն կոչեցեալ, հնարագիւտական վարժիւքն յաջողակ եւ վերծանական քերթութեամբն յառաջադէմ, որ եւ յառատաբար ի բանիցն պաճուճանս ճարտարութեամբ նուագէր, քաջապէս հրատարակող լեզու ունելով նման երագագիր գրչի։ 24 Սա յոլովիւք աւուրբք ժամանեալ՝ յամէր ի դրան արքունի, իսկ իբրեւ հասանէր աւրհասական շշուկն ի վերայ Արեւելից աշխարհիս սակս յանկարծահաս սպանման մեծի զաւրավարին, յայնժամ սկսաւ նա երգել ըստ աղփայփէտաց գլխակարգութեանց զողբս զայս ի վերայ բարեացապարտն Ջեւանշերի եւ ասէ այսպէս.
[ԼԵ. Ողբք ի մահն Ջեւանշերի մեծի իշխանին]
1 Աստուածային բանին արուեստաւոր հոգի, 
յաւրինեա իմաստիւ զտխրական երգմունս,
զի սգալի ձայնիւ անդադար ողբասցուք 
ի վերայ դժնդակ կորստեանս մերոյ։
2 Բեկումն մեծ, որ եղեւ Արեւելից աշխարհիս, 
եւ աղաղակ կործանման հնչեաց ընդ երկիր,
ազգք եւ ազինք լուիցեն զբարբառս իմ, 
եւ երկրածինքս ամենայն ողբասցեն ընդ իս։
3 Գլորեցաւ վէմն կենդանի եւ հզաւր, 
եւ պարիսպն ամրութեան խորտակեցաւ,
աշտարակն բանաւոր տապալեցաւ, 
եւ ցանկն շինութեան խրամատեալ քակտեցաւ։
4 Դարձաւ ի դառնութիւն խաղաղութիւն մեր, 
եւ դրունք հինից տեղասցին ի մեզ,
զի մեծասքանչ տէրութիւնն կործանեցաւ, 
եւ հրաշալի պետութեանն շիջաւ ճառագայթ։
5 Եկին հասին ի վերայ մեր անէծք, 
զորս կանխագոյն սպառնայր Եսայի մարգարէն, 
զի զաւուրս տաւնի Տէրունեան նշանին 
դարձուցին մեզ ի սուգ եւ ի լալիւն դառնութեան։
6 Զանգիւտ կորստեան փորեցին խորխորատ, 
զի զհովիւն բարի ընկլուզեսցին ի նա,
հոգի մոլորութեան շնչեաց ի նոսա, 
եւ ի նանիր թաքուցին զորոգայթն մահու։
7 Էր նստեալ որպէս զառիւծ ի մորւոջ, 
եւ լռեալ՝ ի նմանէն սարսէին թշնամիք,
տեարք տոհմից եւ իշխանք ամենայն 
երկիւղիւ եւ սիրով հնազանդէին նմա։
8 Ընդ ամենայն երկիր ել համբաւ նորա, 
եւ ի ծագս աշխարհի ծաւալեցաւ անուն նորա,
զի զհնարիմաց զաւրութիւն նորա եւ զհանճարեղ իմաստն 
հանդիսաւոր հնչմամբ գովեցին տիեզերք։
9 Թագաւորն Յունաց եւ իշխանքն հարաւոյ 
տենչանաւք խնդրէին տեսանել զտէրն,
եւ յոքնամեծար ողջունիւ ընդունէին, 
եւ փառաւք պսակեալ պատուէին մեծապէս։
10 Ժամանեցին առժամայն չարիքն մեր, 
եւ զանզեղջ մոլորութիւնն յանդիմանեաց,
բարկացուցաք զարարիչն գործովք մերովք, 
եւ մատնեաց ի կորուստ զնախագահ տէրութիւնն։
11 Ի բաց մեկնեցան ի նմանէ պահապանքն, 
եւ աւգնութիւնք վերնայինք հրաժարեցան ի նմանէ, 
զի Տէր հեռացաւ յաւուրն չարի 
եւ եթող զնա կոխան ժանդից։
12 Լարեաց զաղեղն իւր բանսարկու թշնամին 
եւ սրեաց որպէս զսուր զնենգիչս սիրոյն,
չարաչար խոցոտմամբ հասոյց ի վերայ 
որպէս յազգին Մովաբու ի գիշերի սատակումն։
13 Խարդաւանող խորհրդովք տարեալ մեկուսի, 
եւ անողորմ խոցոտմամբ վիրաւորեաց զվեհազնին։
14 Ծնունդն չար, որ մեղաւ նմա, 
եւ որդի անաւրէն, որ չարչարեաց զնա,
անիծիւք պարուրեալ գնասցէ ընդ երկիր 
եւ Կայենի երերմամբն վարանեալ շրջեսցի։
15 Կապեսցին շաւիղք փախստեան նորա, 
եւ թռչունք երկնից ճախրեսցին ի վերայ, 
ագռաւք ձորոց սլասցին ի նա, 
եւ գազանք վայրի սպասեսցեն նմա։
16 Հուրն Հերովդէի առաքեսցի նմա, 
եւ ծնցին ի նմա որդունք եւ մկունք,
աղէկէզ տոչորմունք բորբոքեալ ի նմա՝ 
կերիցեն առժամայն զտիրասպան մարմին նորա։
17 Ձեռն, որ ձգեցաւ ի սպանանել զտէրն, 
եւ ոտն, որ կոխեաց զհրաշագեղ պատկերն,
ուրկածին ախտին եռացմամբ գաւսացեալ՝ 
յարեսցին ի նա ցեցք չարակեղ խոցոտմամբ։
18 Ղաւղեալ հանգիցէ ընդ հովանեաւ դժնկի, 
եւ կորիւնք իժից մեղիցեն նմա,
թոյնք քարբից հեղցին զնովաւ 
եւ սաստկագոյն ուռուցմամբ հերձցեն զնա։
19 Ճրագ ճշմարիտ խաղաղութեան էր նա մեր 
եւ նաւապետ ցածուցիչ խռովութեան ալեաց,
անձն քաջին Ջեւանշերի, 
որ զամենայն գերչաց փարատէր զյուզմունս։
[ԼԶ. Վասն Վարազ Տրդատայ լինել իշխան յաթոռն Ջեւանշերի, եւ Հոնաց վրէժխնդրութիւն նորին մահուանն. եւ սորա առ նոսա առնել խաղաղութիւն]
    1 Եւ եղեւ յետ այնորիկ, իբրեւ մեկնէր տրտմութիւնն, փարատէր սուգն, եւ փոքր մի տարակուսական աղէտիցն լինէր մոռացումն, յայնժամ տեարք տոհմից, կուսակալք, կողմնակալք, մեծամեծք, նախարարք եւ ամենայն իշխանք աշխարհացն այնոցիկ ժողովեալք առ մեծ արքեպիսկոպոսն Եղիազար խորհուրդք բարեաց վասն խաղաղութեան խորհէին եւ շինութեան աշխարհիս Աղուանից։ 2 Եւ մտադիւր մտածութեամբ հոգացեալ սակս իշխանութեան իրի հաճեցան առժամայն հաւանութեամբ ընտրել զնախարար ոմն աւագ, որ մեծարեալ էր կայսերական պատուով զապեհիւպատ պատրկութեան ստացեալ պատիւ, որոյ անուն Վարազ Տրդատ՝ որդի Վարազ Փերոժի եղբաւր Ջեւանշերի, որք սրտայաւժար կամակցութեամբ իշխանք աշխարհին եւ կաթողիկոսն ճեպէին մեծաւ փութով հասանել ի կատարումն գործոյն։ 3 Եւ անդէն ամենայն մեծամեծքն առ հասարակ զնշան կենդանատեսակ դրաւշից վառելոց, ի ձայն փողոյ հռչակեալ առեալ կացուցանէին զնա ի վերայ ոսկեհանգոյց վահանին, երիցս վերաբերելով ներբողական հնչէին բարբառս։ 4 Եւ այսպէս մեծաւ ուրախութեամբ աւանդեալ նմա զպատիւ նախագահ իշխանութեանն հայրենական գահուն՝ աւժտաբեր եւ ընծայաբեր լինէին նորոգ նորա տէրութեանն։
    5 Նաեւ յառաջ իսկ քան զայս արի այրն Վարազ Տրդատ հնարիմաց հանճարով գերագոյն էր յոյժ ցուցանելով ամենեցուն սէր խնամակալ բարեկամութեան։ 6 Եւ իբրեւ յայն իսկ հասանէր իշխանութեանն գահ, թէպէտ եւ անբեղուն միտս ունէին ընդ նմա ոմանք ի մախայորդոր տոհմակցացն, այլ նա ի ձեռն իմաստակիր եւ քաղցրահամբոյր խաւսից նուաճէր եւ յանկուցանէր յինքն զամենեցուն սիրտ։ 7 Եւ երկայնամիտ հեզութեամբն հնազանդեցուցանէր զաշխարհն ըստ սովորական իւրոյ նախնական տէրութեանն։ 8 Եւ իսկոյն աճապարեալ ունէր զհռչակաւոր մայրաքաղաքն Պարտաւ։
    9 Յայնմ ժամանակի զաւրավարի եւ մեծի իշխանին Հոնաց Աղփ Իղիթուէրու առեալ զբազմութիւն զաւրաց իւրոց, եւ որ ուստեք ուստեք եկեալ էին առ նա յաժխուժազնեան յաշխարհէն Գովգայ, ի զէն եւ ի զարդ վառելոց զաւրապետաց, դրաւշաւք եւ գնդիւք մկնդազգեստ աղեղնաւորաց եւ սպառազէն հեծելոց զրահեալք եւ սաղաւարտեալք, իբրեւ թէ վրէժխնդիրք արեանն իցեն Ջեւանշերի ասպատակ սփռեալ յաշխարհն Աղուանից՝ առ ստորոտով մեծ լերինն Կաւկասու եւ յաւանս Կապաղական գաւառին։ 10 Եւ ինքն իւրով յոքնական գնդիւն յովիտս դաշտացն ճախր առեալ՝ անցանէր յՈւտի գաւառ ընդ գետն Կուր, եւ ահա սաստիկ ամփոփեալ զմարդ եւ զանասուն աշխարհին այնորիկ, աւար առեալ գերէին զամենայն։ 11 Եւ ինքեանք անդրէն դարձեալ՝ բնակէին ի կողմանս դաշտին առ սահմանաւքն Լփնաց։
    12 Իսկ իբրեւ ետես իշխանն Աղուանից Վարազ Տրդատ զայն ամբոխ բազմութեան գնդին, զի ասպատակ տուեալ յանխնա գերէին, քանդէին զամենայն, նեղեցաւ յոյժ եւ տարակուսեցաւ։ 13 Ապա առաքէր պատգամ առ իշխանն Հոնաց զմեծ եպիսկոպոսապետն Եղիազար ցուցանելով ի ձեռն նորա զիւր հաւատարմութիւն միամիտ եւ զսէրն, զոր ունէր առ նա մտերմաբար իբրեւ եղբաւր սիրելւոյ, եթէ չէաք մեք հաղորդ սպանմանն Ջեւանշերի, այլ ի ձեռն վատանշան առն միոյ նուազագունի եղեն աւճիրք անհնարինք չարեաց։ 14 Զայս իբրեւ լսէր զամենայն, զոր խաւսեցաւ կաթողիկոսն Աղուանից առաջի հիւղականին Հոնաց, որոյ յաւելեալ եւ այլ բանս աստուածայինս զանգիտականս՝ մերձեցուցանէր զնա յերկիւղ եւ ի սէրն Աստուծոյ եւ նուաճէր զմիտս նորա ի հաշտութիւն եւ ի սէր անքակտելի։ 15 Ապա հաւանական մտաւք իշխանն Հոնաց աւգնական եւ թիկունք նորա իշխանութեանն լինէր եւ ինքն չուեալ անտի՝ անցանէր գնայր յաշխարհն իւր։
[ԼԷ. Յաղագս յառաջադիմութեանն Վարազ Տրդատայ եւ ընդունել գահ եւ պատիւ ի կողմանց կողմանց, եւ վաղճան Դաւթի Մեծ Կուենից եպիսկոպոսի, եւ Իսրայեղի փոխանորդել զաթոռ նորին, որ եղեւ առաջնորդ բարի]
    1 Այնուհետեւ աստուածարեալ իշխանն Վարազ Տրդատ աւր ըստ աւրէ յառաջաւորէր ի պետաւորութեանն իւրում։ 2 Եւ յետ այսորիկ ընդունէր զգերագոյն գահն ի հզաւր եւ յարքայակերպ իշխանէն Տաճկաց՝ սահմանակալ լինել կողմանն Արեւելեաց եւ իշխել ամենայն թագաւորութեանն Աղուանից եւ Ուտիացւոց գաւառին՝ նուաճեալ ընդ ինքեամբ զամենեսեան, յարազուարճ ցնծութեամբ յաղթող եւ հզաւր գոլով ի վերայ սահմանաց իւրոց։
    3 Ընդ ժամանակս ընդ այնոսիկ ապա եւ երջանիկ քահանայապետն Մեծ Կուենից Դաւիթ յաւելաւ առ հարս իւր, որոյ զբարեաւքն պատերազմեալ՝ յաստեացս բարի անուանեցաւ եւ ի հանդերձեալսն հրանիւթիցն գտաւ հանդիսակից։ 4 Բայց ապա անհովիւ հաւտն գոլով՝ եկեղեցին մնացեալ տխուր, յայնժամ խորհուրդ ի միտ առեալ բարեպաշտ իշխանին Աղուանից՝ ընդ հարազատ զաւրավարին եւ ընդ կաթողիկոսին ամենայն եպիսկոպոսաւքն եւ նախարարաւքն հանդերձ փութով հասանել ի կատարումն աստուածային խորհրդոյն։ 5 Եկայք, ասէ, զընտրեալս զայս յԱստուծոյ զԻսրայէղ զառաքինազգեստ այրս, յաթոռ աստուածազան վերադիտողութեան գաւառին Մեծ Կողմանց կարգեսցուք տեսուչ, զի լուսաւորեսցէ զնոսա աւրէնսուսոյց խոհականութեամբ ի հրամանս արարչին։ 6 Իսկ նա թէպէտ եւ առ մի նուագ ոչ առնոյր յանձն, բայց քանզի իշխանասաստ հրամանաւ ստիպէին զնա, ոչ յամառեալ պնդէր զառաքելականն յիշելով բան, եթէ որ եպիսկոպոսութեան ցանկայ, բարւոյ գործոյ ցանկայ։ 7 Կամ զվաղնջուցն յիշատակել ի միտս՝ զհամբակական տիոց զտեսիլ ցուցակութեան նմա ի սուրբ եկեղեցւոջն ի վանս Վաղարշապատ քաղաքի։ 8 Վասն որոյ ձայն արկեալ ասէր. Կամք Աստուծոյ կատարեսցին։
    9 Ապա յայնժամ շեշտակի ճեպով յղեալ զնմանէ արս աւագս իշխանն ի գլխաւոր նախարարացն, զի փութով առ նա հասուսցեն։ 10 Արդ՝ եկեալ հասեալ նոքա ի Միջնարցախն գաւառ գտանէին զնա ի Գլխոյ վանս յիւրում մենաստանին։ 11 Որով եղեւ ժողով վիճակելոցն քահանայից, եւ յուղարկեալ զնոսա անտի պիտառականն հրովարտակաւք՝ հասանէին առ կաթողիկոսն եւ իշխանն Աղուանից, յանդիման ունէին առաջի նոցա զսրբասնեալն Իսրայէղ կրաւնաւորազգեստ կարգաւ։ 12 Որոց առեալ ամենեցուն զգիր գովութեան մուրհակ կնքէին նմա յիւրաքանչիւր կողմանց զաւրավարին նախարարաւքն հանդերձ։ 13 Ապա առեալ զնա կաթողիկոսին ձեռնադրէ յեպիսկոպոսութին գաւառին Մեծ Կողմանց եւ մեծաւ ժողովով եւ ընծայական թղթովք յուղարկէր յիւր գաւառն։
    14 Եւ նոքա եկեալ ի նախնականն հասանէին եպիսկոպոսանոցն, որում Տաղձանսն անուանէին։ 15 Եւ մեծաշուք մեծարանաւք պատուեալ յաթոռակցաց եւ ի գլխաւորաց եւ ի ժողովրդականաց՝ առաւել քան զամենեսեան լաւ ցուցանէր զիւր վարդապետութիւնն՝ առեալ զնշան խաչին պարծանաց յանձն իւր, բազկատարած պաղատանս առ Աստուած մատուցանելով վասն իւրոյ աշխարհին։ 16 Զգաստացեալ կրաւնաւոր վարուք յառաջադէմ լինէր, շրջէր ընդ ամենայն գաւառս վիճակելոց իւրոց եւ հաստատէր զնոսա վարդապետական շնորհաւք՝ կալ նոցա յուղղափառ հաւատ պատուիրանին պահպանութեան։ 17 Այսպէս եւ այսու աւրինակաւ ցուցանէր զիւր վարդապետութիւնն եւ պայծառանայր սիրովն Քրիստոսի։
[ԼԸ. Յուղարկումն Իսրայեղի եպիսկոպոսի յԱյրարատեան գաւառ ի մեծ իշխանէն Վարազ Տրդատայ առ մեծ հայրապետն Հայոց Սահակ եւ բարեպաշտ իշխանն վասն սիրոյ]
    1 Ընդ այն իսկ ժամանակս լինէր խորհուրդ բարեպաշտ իշխանին Վարազ Տրդատայ ի գործ ինչ խորհրդական եւ ի սէր արձակել զեպիսկոպոսն Իսրայէղ առ մեծ կաթողիկոսն Հայոց եւ բարեպաշտ իշխանն Այրարատեան գաւառին։ 2 Որոց մեծաւ սիրով պատուեալ ընդ յառաջ ելանէին նմա, եւ տուեալ նմա հանգիստ՝ շնորհէին նմա յամել ժամանակս ինչ ի տիեզերական աշխարհին։
    3 Եւ ի ժամանակսն յայնոսիկ բերեալ էր իշխանին եւ մեծ զաւրավարին Հայոց ի Թորդանայ ի Դարանաղեաց գաւառէն, զպատուական նշխարս խոստովանողին Քրիստոսի մեծին Գրիգորի բոլորովին, ամենայն ոսկերաւքն հանդերձ՝ յաշխարհն Հայոց՝ յԱյրարատեան գաւառն ի Վաղարշապատ քաղաք՝ հանգուցեալ ի նորաշէն յարկս եկեղեցւոյն, զոր մեծին Ներսիսի շինեալ էր յանուն սրբոյն Գրիգորի։ 4 Ապա մեծաւ աղաչանաւք անկեալ եպիսկոպոսն Իսրայէղ առաջի կաթողիկոսին եւ զաւրավարին Հայոց՝ մաղթէր, եթէ հնար ինչ իցէ լնուլ զկարաւտանս սրտին եւ զխնդրուածս նորա։ 5 Տուք, ասէ, ի նշխարաց սրբոյն Գրիգորի։ 6 Եւ նոքա ոչ առնուին յանձն, եթէ Ոչ երբէք ուրեք բաշխեալ են նշխարք սրբոյն Գրիգորի, եւ ոչ մեք ունիմք իշխանութիւն հանել մասն ի նմանէն եւ տալ քեզ։ 7 Յայնժամ կալեալ աւգնական զդշխոյն Հեղինէ՝ զտիկինն Հայոց Մեծաց, որ եւ նա իսկ յԱղուանից նահանգէն էր, սակս այնորիկ եղեւ ձեռնտու նմա, եւ պարառաբար յարուցեալ գայր առ կաթողիկոսն եւ աղաչէր կատարել զխնդիրն, որ վասն նշխարացն։ 8 Նոյնպէս եւ զզաւրավարն Հայոց՝ զիւր տէրն, հաւանեցուցանէր տալ զնշխարսն, եթէ Տուք զբաժին իմոյ աշխարհին եւ տան հաւր իմոյ ի մեծէն Գրիգորէ եւ կատարեցէք զխնդրուածս եպիսկոպոսին, որ առաքեցաւ յիմոյ աշխարհէն, զի լցեալ նորա փափագն՝ զուարթամիտ հրաժարեալ յուղարկեսցի ի մէնջ։ 9 Եւ մարդասիրին Աստուծոյ արկեալ ի սիրտ նոցա միակամութեամբ ամենեցուն տալ մասն յաւրէնսուսոյց ծնաւտէն խոստովանողին Քրիստոսի մեծին Գրիգորի։
    10 Եւ պարգեւեալ նմա զփափագելի գանձն եւ մեծարեալ մեծապատիւ շքեղութեամբ՝ յարքունեացն ընկալեալ ողջոյն, յանձն արարեալ շնորհացն Աստուծոյ՝ ճանապարհորդ լինէր։ 11 Գային հասանէին լուսաչու փառաւք՝ անցեալ ընդ սուղ ինչ աւթեւանաւք առողջութեամբ։ 12 Բազմուրախ եւ հոգեզուարճ հասանէր յաշխարհ իւր եւ զբերեալ սրբութիւնսն հանգուցանէր յիւրում մենաստանին ի Գլխոյ վանս։
[ԼԹ. Վասն խորհրդակցութեան իշխանին Վարազ Տրդատայ ընդ իւր նախարարսն արձակել զեպիսկոպոսն Իսրայէղ յերկիրն Հոնաց սակս հաշտութեան իրի]
    1 Ապա ի վաթսներորդ երկրորդ ամի հարաւայնոյ իշխանութեանն գոռոզին Մահմատայ խորհուրդ լինէր հաւանութեամբ Վարազ Տրդատայ Աղուանից իշխանի ընդ ազգակից նախարարս իւր եւ ընդ կաթողիկոսին Եղիազարայ, եւ ասէ. 2 Ահա հարկք, որ եդան ի վերայ մեր ի դժնդակ ազգէն Տաճկաստանեաց, յոյժ վտանգեալ տարակուսեսցէ զմեզ։ 3 Եւ երկրորդ անգամ անհնարին աղէտք այն են մեզ՝ ամի ամի ասպատակեալ յաշխարհս մեր զաւրացն Հոնաց։ 4 Եւ յերկաքանչիւր կողմանցն բռնութենէ թշնամեացն աւերեալ պակասեցաւ երկիրս։ 5 Եկայք, մերձաւորք իմ եւ սիրելիք, զի ընտրեսցուք եպիսկոպոս մի ի մերմէ աշխարհէս վասն մերոյ խաղաղութեան, զի երթեալ հաճեսցէ շնորհիւն Աստուծոյ զմիտս երկուց աշխարհակալաց ի հաշտութիւն եւ յանքակտելի սէր, զի մի լիցի յայսմհետէ խէթ իմն ունել մեզ ի մեր միտս առ ի թշնամութիւն ընդ նոսա։
    6 Եւ զայս ահա իբրեւ մտածէին իշխանք եւ նախարարք, առժամայն ընտրեցին եւ արձակեցին կոչել մեծաւ աղաչանաւք զիմաստուն եւ պարկեշտ եպիսկոպոս գաւառին Մեծ Կողմանց, որում Իսրայէղ կոչիւր։ 7 Եւ վասն զի ողջախոհ վարուք եւ իմաստութեամբ հոգւոյն բացափայլեալ առ ամենեսեան ճշգրտապէս հրաշանայր՝ շահելով զիւր հոգիսն, եւ զբազմաց հնազանդութեան եւ զսիրոյն կատարէր պատուիրան, յանձն առնոյր վաղվաղակի, ճանապարհորդէր գնալ ի հեռաբնակ աշխարհն Հոնաց։ 8 Յայնժամ պատրաստեցին հանդերձեցին ընծայս եւ պատարագս, նոյն աւրինակ եւ ըստ հեռաւորութեան ճանապարհին՝ թոշակս նմա եւ որք ընդ նմայն էին։
    9 Եւ առաջէին անտի յամսեանն մեհեկանի, որ աւր ԺԸ էր ամսոյն, եւ յուղարկեալք խաղաղութեամբ ի Պերոզ Քաւատ քաղաքէ՝ վտարեալք անցանէին ընդ գետն մեծ Կուր։ 10 Հատեալ անցանէին ընդ սահմանս Աղուանից մինչեւ յերկոտասան աւր, գային հասանէին ի քաղաքն Լփնացւոց, որ եւ ընդ յառաջ ելեալ նմա ամենայն քաղաքացիքն՝ ընդունէին զնա խնդութեամբ ըստ կարգի եպիսկոպոսաց։ 11 Մանաւանդ զի մերձեալ էր տէրունական տաւնն Աստուածայայտնութեանն, մտանելով ի քաղաքն, երեկաւթս արարեալ՝ անդէն կատարէին զտաւնն։ 12 Եւ անտի գնացեալ՝ անցանէին յաշխարհն Ճղբաց առ ստորոտով լերինն մեծի։
    13 Յայնժամ ձմեռնային հողմոցն հիւսիւսային բախմունքն ձիւնասոյզ անհնարին փոթորիկս յարուցին մերձ ի սարաւանդակ լերինն Կաւկասու։ 14 Եւ յայնմ տեղւոջ եռաւրեա արգելեալք՝ ոչ կարէին զաչս ամբառնալ կամ նշմարել զանցս ճանապարհին, վասն զի տարժանեալք յոյժ՝ լցան տարակուսանաւք յաղագս սատանայական պատերազմին։ 15 Արհաւիրք եւ բոմբիւնք զարթուցեալք, սակայն ոչ կարէին զայրն Աստուծոյ զարհուրեցուցանել։ 16 Զի զնշան խաչին առեալ ի ձեռն՝ հրամայէր դնել ծունր ամենեցուն եւ նոքաւք հանդերձ ել ի լեառն, որում Վարդէգրուակ անուն էր։ 17 Զաւրութեամբ աստուածայնւոյ խաչին եւ աղաւթիւք մեծ եպիսկոպոսին լինէր խաղաղութիւն հողմոցն, եւ հանդարտէր բռնութիւնն։ 18 Եւ այնպէս անցանէին աներկիւղ ընդ կատարն լերինն սկայաձիր եւ դիւցազանցն։ 19 Եւ յետ այնորիկ ոչ արեւ եւ ոչ աստեղք ի բազում աւուրս երեւէին, եւ դառնաշունչ աւդն ոչ սակաւ կայր ի վերայ։ 20 Դէմ եդեալ ակամայ, տարադէմ գնացեալ, լքեալք եւ աշխատեալք, բազում աւուրս երթեալք՝ ի վաղնջուցն ի թագաւորանիստ հասանէին կայեանս, յայն տեղի, ուր վկայեաց սուրբն Գրիգորիս թոռն մեծին Գրիգորի, կաթողիկոս Աղուանից։ 21 Որ եւ անտի յետ աւուրց ինչ հասանէին ի դուռն Չորայ, որ է մերձ ի Դարբանդ, եւ անդ նպաստամատոյց մեծարանս գտեալ ի քաղաքացեացն։
    22 Այնպէս բազմապատիւ ճանապարհ լեալ նոցա՝ գային հասանէին ի հոյակապ քաղաքն Վարաչան, ի մուտս Քառասներորդացն։ 23 Զորոյ զգալուստն լուեալ մեծի իշխանին Հոնաց՝ ընդ առաջ ընթացեալ ողջոյնիւ. ընկալեալ զնա մեծաւ ուրախութեամբ եւ խոնարհեցուցեալ զինքն առաջի նորա՝ պատուէր եւ պատիւ հայրապետական սրբութեանն առնէր։ 24 Եւ եղեւ իբրեւ պայծառապէս ծագեցան աւուրք Քառասներորդացն սրբոց, մեծաւ սիրով ընկալեալ զնա քաղաքացեացն զուարճացեալք եւ պատուեալք լինէին յամենցունց, մանաւանդ առաւել ի բարեխնամ իշխանէն եւ յազնուական մեծամեծացն։ 25 Զայն պայծառութիւն ընդունելութեան եւ զհամբոյր սրբութեան սիրոյն իբրեւ տեսանէր եպիսկոպոսն խնդամիտ յոյժ լինէր եւ մեծապէս գոհանայր զանպատում պարգեւացն Քրիստոսի։
    26 Եւ այնպէս բազմաւրեա հանգուցեալ ի վաստակաբեկ աշխատութեանցն՝ լսէր եւ տեսանէր անդ ամբաստանութիւն եւ կրաւնս մարդահաճոյս ազգին թշուառացելոյ։ 27 Ողբայր եւ տրտմէր վասն անհնարին չարեացն եւ երկմիտ հաւատոցն, որք զանձինս իւրեանց պերճացեալ աստուածապաշտ անուանէին, եւ նոքա էին, որք ի զաւրութենէ անտի նորա ուրացեալք եւ աւտար գտանէին։
[Խ. Հաստատելն ի հաւատս զՀոնաստանսն եպիսկոպոսին Իսրայեղի վարդապետական շնորհիւ, եւ նոցա քաղցրութեամբ ի ձեռն սքանչելեացն լսել]
    1 Քանզի սատանայակուր ծառագոթի մոլորութեամբն աղճատեալ ազգն այն՝ ըստ հիւսիւսական ցրտամիտ մորոսութեանն առասպելայաւդ եւ ստապաճոյճ կրաւնիւք զհեթանոսական պղտոր պաշտմունսն մեծ գոլ կարծէին, նաեւ զորոտընդոստ հրատեսակ շանթիցն ցայտմունս եւ զեթերակէզ այրեցմունս, եթէ մարդոյ դիպեսցի, թէ այլ ինչ նիւթեղինաց ձաւնեալ իմն, զնա ի պաշտաւն առեալ նուիրեալ Քուար աստուծոյն համարէին։ 2 Նոյնպէս սկայի ումեմն վայրագի անճոռնւոյ ձիախորով զոհիւք պաշտաւն մատուցանէին՝ կարդալով նմա Թանգրի խան աստուած, որում Պարսիկք Ասպանդիատն կոչեն։ 3 Բնաւին անթագաւոր միտս ունելով գրթախաղաց լինէին զկնի ամենայն մոլորութեանցն. թմբուկք եւ շռիչք ի վերայ դիականացն եւ նրանակոտոր եւ դանակացիտ զայտիւքն եւ զանդամամբքն արիւնահոս գծմունք եւ մերկանդամ սրակոծութիւնք դժոխոցն տեսարան, որ առ գերեզմանաւքն յածին այր առ այր եւ ջոկ առ ջոկ մարտատեսիկ հոլարանին։ 4 Եւ յոքնայեղց կաճառացն ըմբշամարտք եղեալ առ միմեանս զեխութեանն կատարէին զընթացս ձիարձակ արշաւանաւք՝ այսր անդր ճախրելով. ոմանց սուգ եւ կոծ, եւ ոմանց՝ խաղ ըստ այսամիտ սովորութեանն։
    5 Զխաղսն խաղային եւ զկաքաւսն յորդորէին զազիր գործովքն ընկղմեալք ի խոհերս խաւարայինս, կուրացեալք ի լուսոյ արաչին, քանզի կրակաց եւ ջրոց զոհէին եւ ճանապարհաց աստուածոց ոմանց, երկիր պագանէին լուսնի եւ ամենայն արարածոց, որ ինչ թուէր յաչս նոցա զարմանալի։ 6 Նոյնաւրինակ եւ Ափրոդիտական ցանկութեամբն զեղխեալք ըստ հեթանոսական վայրենամիտ բարուցն՝ զհաւրակինն առնելով կանայս եւ զմի կին ունելով երկուց եղբարց, եւ պէսպէս կանայս առնէին բազում եւ անկրաւն կարգս ունելով եւ անկանոն խորհուրդս։
    7 Որոց ոչ կարացեալ նկատել իմանալ զարեգակն արդարութեան, որ իբրեւ լսէր եւ տեսանէր զայն եւս չարեաց պաշարմունսն եւ զկռակործան անուղղայ սովորութիւնն, զցայգ եւ զցերեկ խնդրէր յԱստուծոյ վասն աշխարհին փրկութեան, թերեւս դարձի հնար գտանել մարթասցի։ 8 Ապա ժամ ի հրամանէ նորա լինէր աստուածարեալ իրին, եւ ամենայն ազատակոյտ նախարարացն եւ ռամկացն Հոնաստանեաց գալ յերկրպագութիւն պաշտաման սրբոյ եկեղեցւոյ եւ լսել զպատգամս աստուածայինս, որոց անդ են։ 9 Եւ անդ ժողովեալք այնուհետեւ ի տէրունական տունն իշխանն եւ աշխարհախումբ բանակն՝ խնդրէին լսել բանս յեպիսկոպոսէն եւ ասէին ցմիմեանս. 10 Եկայք լուարուք ի սմանէ բանս մխիթարութեան, զի սա է առաջնորդ սուրբ հաւատոց քրիստոնէից, որ աւանդէ աշխարհի զպատգամս Հոգւոյն Սրբոյ։
    11 Ապա իբրեւ տեսանէր զյաւժարամտութիւն նոցա եւ զմտադիւր ունկնդրութիւնն, սկսաւ ճառել նոցա ի վարդապետութենէ Գրոց աստուածայնոց եւ ասէ. 12 Որդեակք, դարձարուք առ Տէր եւ ծաներուք զՏէր Աստուած, զի ողորմեսցի եւ կեցուսցէ զձեզ, զի նա ինքն է Տէր եւ արարիչ ամենայնի։ 13 Ի բաց թողէք այսուհետեւ զպղծութեան պաշտամունսդ, մի մատուցանէք երկրպագութիւն արարածոց, զի սատանայական է ամենայնդ եւ կորուսիչ հոգւոց։ 14 Զի ոչ ոք կարէ երկուց տէրանց ծառայել, եւ ոչ ոք կարէ զբաժակ Տեառն ըմբել եւ զբաժակ դիւաց, եւ չիք հնար ի սեղանոյ Տեառն վայելել եւ ի սեղանոյ դիւաց։ 15 Այլ զգիտութեան եւ զանգիտութեան մեղս ձեր մի յիշեսցէ Աստուած, այլ արկցէ զձեզ ի բովս գիտութեան եւ ի խրատ արդարութեան։ 16 Որ լուսաւորեաց իսկ զամենայն տիեզերս աստուածընկալ աւազանաւն եւ մերժեաց զմէգ եւ զմառախուղ ի խաւարչական ազգացն հեթանոսաց՝ ծագելով ի նոսա զհաւատոյ ճշմարտութեան լոյս։ 17 Նոյնպէս եւ զձեզ լուսաւորեսցէ իւրով ճառագայթարձակ շնորհաւքն, միայն թէ զանձինս ձեր մատուսջիք առաջի աստուածութեանն աներկեւան մտաւք, սիրով, արմատացեալք եւ հաստատեալք ի փառս Աստուածորդւոյն։ 18 Խոստովանութեամբ Սրբոյ Երրորդութեանն հաւատացէք, զի եւ անմարմին զինուորութիւնքն սրբասաց ձայնիւ, երրորդական բարբառով աղաղակեն ասելով. Սուրբ, սուրբ, սուրբ Տէր զաւրութեանց, լի է ամենայն երկիր փառաւք նորա։ 19 Տեսանես զերից անձնաւորութեանցն եւ զմի աստուածութեան զաւրութիւնն, որպէս եւ յառաջընծայ աւանդեցին մեզ աստուածազան առաքեալքն եւ խոստովանողն Քրիստոսի Գրիգորիոս, թէ՝ Հայր յանձնէ, Որդի ի Հաւրէ, Հոգին Սուրբ ի նոցունց էութենէ, եւ լի է ամենայն երկիր փառաւք նորա։ 20 Այսինքն է քարոզութիւն Աւետարանին ըստ փրկչական բանին ի վկայութիւն ամենայն հեթանոսաց, որ ելից տարածեցաւ ընդ տիեզերս ըստ սաղմոսին ձայնի, թէ՝ Ընդ ամենայն երկիր ել բարբառ նորա, եւ մինչեւ ի ծագս աշխարհի են խաւսք նորա։ 21 Եւ միւս մարգարէն ասէ. Լցաւ երկիր գիտութեամբ Տեառն, որպէս զջուրս բազումս, որ ծածկեն զծովս։
    22 Ահաւադիկ տեսանեմք այսաւր, զի եւ ի ձեզ ընծայեալ տպաւորի աստուածային բանն ի վարդապետութիւն եւ ծաւալեալ արդիւնանայ յանդաստանս սրտից ձերոց, ուր այն բազմաբեղուն խայրի ընծայելով ի ձեռն ճարտարապետ մշակացն հարիւրաւոր, վաթսնաւոր եւ երեսնաւոր։ 23 Արդ՝ այդչափ քաջապտղութիւն ի ձեզ լինելով՝ զի հարկաւորիք մահացան թռչնոյն մուտ առնել յողջախոհ եւ ի ծաղկազարդ ձերոց մտացդ անդաստան։ 24 Ոչ գիտէք, եթէ նախահայրն մեր Ադամ սակս սորա ելեալ ի դրախտէն՝ զփշաբեր եւ զտատասկածին ժառանգէր երկիր։ 25 Զորոյ եւ առաքեալն ամբաստանէ, եթէ Անաւրէն իշխանն յորժամ աստուածանալ կամեցաւ՝ ձեռն արկանէր եւ զամենայն մարդիկ մեղաւք կապէր։ 26 Որ եւ նախանձաբեկ եղեալ առ ի մախանս նախաստեղծին՝ ի ներհակային յորդորելով ախտս, ածեալ ի հրապուրանս խարդախութեան զԿահեղն անաւրէն՝ սպանանել զեղբայրն. վասն այնր սպանութեան եւ ամենայն մարմնական ախտից, երերմանց եւ նզովից սերմանց լինէր հայր ինքն եւ ամենայն ազգն իւր թշուառական։
    27 Որպէս եւ ասէ իսկ Ծննդոց պատմութիւնն, թէ՝ եւ առ իւր Ղամէքերկուս կանայս, եւ եթէ Յովբաղ որդին Ղամեքայ, եհանզերգս եւ զքնարս, մանաւանդ թէ զփողս եւ զտաւիղս եւ զթմբուկս եւ զամենայն ձայն արուեստական, որ են յաւրինիչք կռապաշտութեան եւ յորդորիչք իգամոլ ախտից։ 28 Զոր եւ Նաբուքոդոնոսոր յայն հրաւիրելով ձայնս, զմետաղս խեղայեղեալ կաճառսն կոչէր ի կռապաշտութիւն, անարի, ոսկիաստեղծ անդրիոցն զոհարան ձաւնէր նմա՝ նուիրական տաւն լինել նմա տեսարանին, տեսանել զանոպա չարութիւնն դիւամոլ ազգին Կայենի։ 29 Զի որպէս սպանումն ի սատանայէ էր, նոյնպէս եւ երկուս կանայս առնել եւ դաշնակաւոր նուագս յաւրինել ի նորին բանսարկուէն լինէր ուսմանց։ 30 Որ եւ անդէն իսկ ընկղմեալք ի շնութիւն եւ յայլանդակ միտս Սեթեան ազգին՝ խառնակեցան ընդ դստերս նզովից, եւ փոխանակ բարի խոստմանցն ած ի վերայ նոցա Աստուած զանձրեւասաստ պատիժն եւ զհամաշխարհական կատարածն։ 31 Եւ Նոյ, քանզի յարդարացեալ տոհմէն արդար գտաւ յազգին յայնմիկ ի ձեռն հաւատարիմ սրբութեանն իւոյ, հրամանաւ Աստուծոյ պահեալ լինէր իւրայովքն հանդերձ ի ջրահեղձ պատուհասէն յայսպիսի։
    32 Յարգոյ եւ ի պատուական է հաւատք եւ սրբութիւնք. ահա եւ Քանան անիծաւ յաղագս ծաղրական ժպրհութեանն Քամա ըստ բանի պատմութեանն, եթէ անիծեալ լիցի Քանան մանուկ եւ եղիցի ծառայ եղբարց իւրոց։ 33 Եւ տեսանեմք զի ահա յազգէ նորա ելեալ Նեբրովթ սկայ, որ դիւցազնային կախարդութեամբ զբոլորս հրապուրէր ազինս աշտարակաշէն առնել քարակոյտս. եւ, ինքն ամբարտաւանեալ ամբարհաւաճութեամբ յաղագս յաղթանդամ տեսակին եւ սկայազաւր մեծութեանն թագաւորէր ի վերայ ամենեցուն, որպէս եւ գրեալ է, եթէ եղեւ սկիզբն նորա թագաւորութեանն ի Բաբէլովն։ 34 Նաեւ յետ այնորիկ յետ կործանման աշտարակին աշխարհաշէն եւ խառնափնդոր լեզուացն, լուաք մեք ի Ժամանակագիր պատմութենէ ոմանց, եթէ աստուածոց նմանեցուցեալ զինքն Նեբրովթայ ամբարտաւանեալ հպարտանայր, մինչեւ զպատկերն իւր անդրիագործ ճարտարաց ոսկիապաճոյճ նկարաւք քանդակել հրամայէր յարծաթս կամ ի պղինձս՝ անուն կոչելով ինքեան նկարագրին։ 35 Որոց բազում ազգք մոլորեալք նուիրական ձաւնիւք զոհս մատուցանէին առաջի այնր պատկերին։
    36 Որպէս եւ այժմ իսկ ահա տեսանեմք զձեզ, զի յողդողդամիտ եւ առասպելակոծ մրցանաւք յածիք այսր անդր ընդ անկոխ ճանապարհն խաբէութեամբ կախարդասար վհկաց եւ գետնակոչ քաւդէից եւ Ասպանդիատայ ումեմն վայրագ սկայի ձիովք այրեցելովք զոհ մատուցանէք, եւ զայն ոչ մարթէք գիտել, թէ անմաքրոցն սիրող զիարդ լինիցի սուրբ։ 37 Զի որպէս զոհարանքն անմաքուր եւ պիղծ են, այնպէս գարշելի եւ պիղծ են առաջի Աստուծոյ ամենեքեան, որ Ասպանտիայն մատուցանեն պաշտաւն ըստ գրեցելումն, եթէ Պիղծ է առաջի Տեառն ամենայն անաւրէն եւ ընդ արդարս ոչ ունի հաղորդութիւն։ 38 Նոյնպէս եւ եթերացայտ կայծականց, որ ի ձայնից որոտմանց փայլատակէ, աստուած կարդացեալ՝ փրկիչ անուանէք։ 39 Եւ զիարդ ոչ իմանայք, ո՜վ անոպա մտացիք, եթէ վեցամսեա ժամանակաւ, յորժամ ձմեռնայինն յուզէին ցրտոցն բռնութիւնք, ուր ուրեք երթեալ դադարեսցեն ամբայուզ փայլատակմունքն եւ ձայնք որոտմանց։ 40 Ոչ ապաքէն յակնարկել արարչին մերոյ Աստուծոյ զփայլատակելն փայլատակեն եւ ի հրամանէ նորա դադարեն եւ ոչ իշխեն երեւել ի ձմեռնային ժամանակի։ 41 Որով յայտ իսկ է, եթէ ոչ են Աստուածք, այլ արարած արարչին Աստուծոյ։ 42 Եւ դուք յոյժ մոլորեալ էք՝ ոչ լսելով զբանն զայն, եթէ՝ Աստուածքն, որ զերկինս եւ զերկիր ոչ արարին, կորիցեն յերկրէ։ 43 Այլ դուք ծաներուք եւ տեսէք, եթէ Տէր Աստուած, որ նա միայն ինքնութեամբ, եւ յառաջ քան զնա չիք ոք, ինքն է արարիչ ամենայնի, որ երեւի, եւ որ ոչն երեւի։ 44 Եւ Որդին միածին՝ Աստուած, որ ի Հաւրէ ծնեալ, եւ Հոգին Սուրբ, որ ի նոցունց յէութենէ, որով եւ աշխարհ եղեւ։
    45 Մերկացարուք այսուհետեւ զհին մոլորութիւնն եւ զապականեալ կռապաշտութիւնն եւ նորոգեցարուք ի նորոգումն սրտից ձերոց առ ի ընտրել ձեզ զլաւն, զի Քրիստոս Յիսուս եկն յաշխարհս փրկել զմեղաւորս, եկայք դարձարուք առ նա ի ձեռն ապաշխարութեան։ 46 Մի երկրպագէք արեգական եւ լուսնի, այլ Աստուծոյ, որ զարեգակն եւ զլուսին արարեալ է, եւ զերկինս եւ զերկիր, եւ զծով եւ զամենայն, որ ի նոսա։ 47 Զի որք արեգական եւ լուսնի երկիր պագանեն, բաժին է նոցա հուրն անշէջ։ 48 Իսկ որ ջրոց զոհեն, իջցեն որպէս վէմս ի ջուրս բազումս։ 49 Իսկ որ ձաւնեն զվարսաւոր ծառս՝ նուէրս նոցա մատուցանելով, այսպէս ասէ վասն նոցա աստուածային Գիր, եթէ Հուր վառեսցի ի վերայ ամենայն փայտի ագարակի եւ կերիցէ զամենայն ամբարիշտս եւ մի շիջցի։ 50 Իսկ որ կապեալ ունեն յանձինս իւրեանց զպատկեր վիշապ աւձին ոսկեղէն կամ արծաթեղէն, վասն նոցա ասէ Գիր. Արծաթ նոցա եւ ոսկի մի կարասցէ փրկել զնոսա յաւուր բարկութեան Տեառն, որ կարողն է բառնալ զբեռինս ծանունս զտանջանաց եւ զգեհենին յաւիտենից դիմադարձացնմեղաւորաց, որ իբրեւ զհեթանոսս իցեն ամբարիշտք։ 51 Զայս եւ առաւել քան զսոյն խաւսեցաւ մեծ քահանայապետն Աստուծոյ Իսրայէղ։
[ԽԱ. Հաւատալն Հոնաց ի Քրիստոս ի ձեռն եպիսկոպոսին Իսրայեղի, եւ կործանումն զոհարանացն եւ կանգնել խաչին Քրիստոսի]
    1 Քանզի յորդորեալ էին յոյժ յունկնդրութիւն բանից առնն Աստուծոյ բարեմիտ իշխանն մեծագահ Աղփ Իղութուեր մեծամեծաւքն հանդերձ եւ աշխարհախումբ բանակաւքն, որոց ախորժաբար լուեալ զծաղկազարդ նորա վարդապետութիւնն եւ զքաղցրուսոյց զխրատն, փառաւոր առնէին զԱստուած եւ ասէին. 2 Արդ հաւատամք ճշմարտութեամբ, եթէ առաքեաց Տէր ի ձեռն սորա զմխիթարութիւն շնորհաց իւրոց առ մեզ, զի ապրեցուսցէ զմեզ ի խաւարային գործոց եւ յամենայն սատանայական գնացից։
    3 Ապա այնուհետեւ մխիթարութեամբ հնազանդեցուցեալ զանձինս միամտութեամբ լծոյ ծառայութեանն Քրիստոսի՝ սրբութեամբ եւ պարկեշտութեամբ զարդարէին զանձինս ի պահս Քառասներորդացն պահաւք եւ աղաւթիւք զցայգ եւ զցերեկ ըստ հոգեւոր նախանձուն այր քան զընկեր փութային յերկրպագութիւն սրբոյ եկեղեցւոյն մոռանալով զառաջին որկորստութեանն սովորութիւնն զայն եւս շնորհաւք լուսատու խրատու սրբոյ եպիսկոպոսին ի բաց քերեալ ի մտաց նոցա։ 4 Երագ երագ հնազանդելով հրամանի սրբոյ եպիսկոպոսին վաղվաղակի յանձն առնոյր աստուածասէր իշխանն իւրով մաւտակաց մերձակայիւքն զեաւթանեսին եաւթներորդսն ամի ամի սրբութեամբ կատարել։ 5 Զի ինքն էր բարեմիտ այր յոյժ, նոյնժամայն հրամանակատար լինէր աստուածային պատուիրանին, կարգելով զինքն բարեպաշտ հալածականս առնէր զորդիսն խաւարի։
    6 Այսպէս հաւատացեալ լուսափայլ վարդապետութեան նորա աւր ըստ աւրէ պայծառանայր սիրովն Քրիստոսի, ասպնջական ցանկալի սուրբ հաւատոցն լինելով՝ յաշխարհածնունդ հայրենեացն որդի գտանիւր շնորհացն Աստուծոյ մերձաւոր կենարար կենացն լինելով եւ ինքն։ 7 Այլ ուժով պնդութեամբ հարստութեանն քաջ եւ անուանի եղեալ ի մարտ պատերազմաց, որպէս Ուղումպ ազգք Յունաց հզաւր երեւեալ առ ամենեսեան զհոյակապ քաջութեանն անուն ժառանգէր՝ բազում գործս արութեան ցուցեալ եւ անդ ի Թուրքաստանսն առ Խազր խականին։ 8 Վասն որոյ ի սէր իւր գրաւել զնա՝ խոստանայ հարկաւորեալ զդուստր իւր նմա կնութեան։ 9 Եւ ինքն զլիթուերութեանն բերելով պատիւ՝ փառաւորեալ լինէր ի մէջ երից աշխարհացն։
    10 Եւ քանզի իբրեւ զպսակ պարծանաց ընդունէր զխրատն ի լուսաւոր վարդապետութենէ եպիսկոպոսին, առ սակաւ սակաւ ջանայր խափանել ի վերայ մեռելոցն զմոլեկան լալիսն եւ զդիւական սրակոծութիւնսն՝ գարշելի եւ պիղծ համարելով զհայրենի պաշտամունսն, ուխտէր առ ամենեսեան զԱսպանդիատայ զզոհարանսն եւ զայլոց չաստուածոցն խափանել զնուէրս եւ պաշտել զԱստուած կենդանի՝ զարարիչն երկնի եւ երկրի, եւ զորդին միածին, եւ զՀոգին համազաւր։ 11 Եւ զամենայն յաւելուածս չարեաց իւրոց հերքելով ի բաց ի մտաց իւրեանց, իբրեւ զարդի ծնեալ մանուկ անխարդախ կաթինն փափագէր։ 12 Շինէր ի տեղիս տեղիս եկեղեցիս եւ մեծացուցանէր զպատիւ քահանայիցն Աստուծոյ։ 13 Քանզի վարսաւոր ծառոցն կաղնեացն բարձրագոյնից, զորս ձաւնեալ էին Ասպանդիատայ գարշելոյ՝ առ ի զոհս մատուցանելոյ նմա ձիովք, զորոց զարիւնն հեղուին զծառաւքն եւ զգլուխն եւ զկաշին արկանէին զոստովք ծառոցն, հրամայէր եպիսկոպոսն հատանել զմի ի նոցանէ, որ գլուխ եւ մայրն էր ամենայն ծառոցն բարձրագունից, ձաւնելոցն յանուն դիցն սնոտեաց, զոր պաշտէին յոքումբք աշխարհն Հոնաց, իշխանն եւ ազատքն ամենայն, զի համարէին զնա աստուածոցն փրկիչ եւ կեցուցիչ եւ տուող ամենայն բարեաց։
    14 Եւ իբրեւ լսէին զայն, թէ հրամայէ հատանել զսկայաձիր դիւցազանց ծառն, որով գայթակղեալք էին ի կործանել, ամենեցուն զճիչ բարձեալ, զաւձիս հարեալ՝ ի ձայն բարձր աղաղակէին կախարդքն եւ քաւդեայքն, վհուկքն եւ քրմապետքն հանդերձ ռամկաւքն առ իշխանն Հոնաց եւ առ մեծամեծսն աշխարհին եւ ասէին, եթէ. 15 Զիարդ մարթէք եւ իմանայք եւ գիտէք առնել զայդ, զոր հակառակորդն մեր եւ թշնամի աստուածոցն մերոց ասէ ընդ ձեզ հատանել զծառն զայն։ 16 Եւ ընդէր իսկ բնաւ անսայք նմա եւ լսէք քանդել եւ աւերել, կործանել զբագինս մեհենաց մերոց, զոր հարքն ձեր կանգնեցին՝ թագաւորք եւ իշխանք, եւ աշխարհս մեր բոլորովին պաշտեցին մինչեւ ցայժմ եւ գտին զպարգեւս բարեաց ի նոյն ինքն ի դիցն մեհենաց, եւ ի ծառոցն ձաւնելոց շնորհեցին զմարդաշատութիւն աշխարհիս՝ զաւրաւոր եւ յաղթող լինել ձեզ ի պատերազմունս թշնամեաց ձերոց։ 17 Արդ՝ դուք համարիք ինչ զդա եւ լսէք բանի դորա եւ տայք դմա զիշխանութիւնդ զայդ հանել, աւերել, քակտել զմեհեանս աստուածոց ձերոց։ 18 Ոչ ապաքէն յորժամ պաշտէիք եւ մատուցանէիք զզոհս եւ զնուէրս առաջի ծառոցն յանուն սկայազաւր քաջին Սպանդիատայ, զոր ինչ խնդրէիք, առնուիք եւ գտանէիք զբարիսն. զհիւանդս առողջացուցանէր, զչքաւորս եւ զաղքատս մեծացուցանէր։ 19 Յարեգակնակէզ երաշտոցն եւ տոթախառն ջերմութեանցն անձրեւ ածէաք ձեզ նոցա զաւրութեամբն, որ զտապ խոշակին զովացուցանէր, եւ զբոյսս եւ զտունկս դալարեցուցանէին եւ զպտուղս պարարեցուցանէին ի վայելումն եւ ի կերակուր ձեզ։ 20 Նոյնպէս եւ ի սաստիկ անձրեւաց եւ ամբոց. յեթերական փայլակնացայտ աւդոց որոտընդոստ խռովութեանցն խաղաղութիւն առնէաք ձեզ։
    21 Բայց արդ՝ թէեւ այլ մոլորական բանից դորա հաւատայք եւ պաշտէք զԱստուածն, զոր դայն քարոզէ ձեզ, սակայն զբնական աստուածսն ձեր, զոր նախնիք ձեր եւ դուք պաշտեցիք, ոչ է պարտ ձեզ թողուլ եւ ուրանալ եւ ի բաց ընկենուլ եւ մատնել ի ձեռս դորա, որ ընդ ոտն արկեալ մանրեսցէ։ 22 Այլ նոյնպէս պաշտեցէք, զի մի սրտմտեալ բարկասցին եւ յանդիմանեսցեն զաշխարհս մեր մեծամեծ եւ չարաչար հարուածովք։ 23 Այլ եւ ով իշխեսցէ իսկ մաւտել, հպել եւ մերձենալ ի յայն վայրն, ուր սկայազաւրին Սպանդիատայ մեհեանքն եւ բագինքն շինեալ եւ հաստատեալ են, կամ ի ծառն գեղեցկաբոյս, որ պահիչ եւ կեցուցիչ է աշխարհիս այսորիկ։ 24 Ոչ ապաքէն որք անգիտութեամբ ի ծառոյն յայնմանէ յանկելոյ տերեւոց եւ կամ ի փայտից ինչ, որ ի նմանէ, առնուին ի պէտս ինչ իւրեանց, չարաչար կեղաւք եւ այսահարութեամբ այլ եւ մահուամբ իսկ յանդիմանէր զնոսա եւ տունն եւ ազգն հատանէր։ 25 Եւ արդ՝ դա կարէ հպել, մաւտել եւ կտրել զդա եւ կամ աւերել զմեհեանսն աստուածոց մերոց։ 26 Արդ գիտեմք զայս, եթէ յամառեալ պնդի եւ մերձեսցի առ նոսա, յանդիմանի չարաչար ցաւաւք, այլ եւ ի կենաց իսկ հատանի այրդ այդ։
    27 Յայնժամ պատասխանեալ իշխանն Հոնաց առ քաւդեայսն եւ առ կախարդսն եւ վհուկսն եւ առ պաշտաւնեայս բագնացն եւ ծառոցն, եւ ասէ. 28 Մեք հաւանեալ հաւատացաք քարոզութեան առնս այսմիկ եւ պաշտեմք եւ երկրպագեմք Աստուծոյն, զոր դայն քարոզէ մեզ, եւ ոչ արգելումք զդա յաւերելոյ եւ ի քանդելոյ զմեհեանս եւ խլելոյ եւ կտրելոյ զծառն եւ այրել ի հուր։ 29 Արդ՝ եթէ դուք կարող ինչ էք բագնաւք եւ մեհենաւք եւ ծառաւքն ձաւնելովք զարհուրեցուցանել ինչ զդա եւ կամ ի ցաւս ծանրութեան ախտի ինչ արկանել եւ կամ մահ հասուցանել իսկ ի վերայ դորա, հաւատամք ի ձեզ եւ հաստատիմք անդրէն շինել եւ պաշտել զմեհեանս եւ զբագինս եւ զանդրիագործ պատկերսն եւ երկիր պագանեմք ծառոցն եւ մատուցանեմք զոհս եւ նուէրս, որպէս մինչեւ ցայժմ։ 30 Ապա եթէ դուք ոչ կարէք յանդիմանել զդա եւ զարհուրեցուցանել ինչ, եւ դա աւերեալ քանդէ զբագինս եւ զմեհեանս եւ հատանէ զծառս եւ ի հուր այրէ, եւ ոչ ցաւք ինչ հասանեն դմա եւ ոչ մահ, մեք նոյնպէս հաւանեալ հաւատամք ի դա, եթէ յԱստուծոյ առաքեցաւ դա մեզ, եւ երկրպագեմք միոյ Աստուծոյ, որ արար զերկինս եւ զերկիր, զարեգակն եւ զլուսին եւ զաստեղս, եւ զձեզ կապեալ ոտիւք եւ ձեռաւք՝ մատնեցից ի ձեռս դորա, որ ընդ նոյն ծառաւքն եւ ընդ մեհենաւքն զձեզ այրեսցէ։
    31 Յայնժամ քաւդեայքն եւ կախարդքն եւ վհուկքն Ափրոդիտեայ մոլեկան կախարդութեամբն սկսան դիւթութիւնս առնել։ 32 Ստապաճոյճ գետնակոչութեամբքն ուռուցս եւ բարբաջմունս իմն յաւրինէին, եւ ոչ ինչ կարէին գործել ի սուտ եւ ի մոլար արուեստիցն իւրեանց։ 33 Զի երբեմն յառաջ քան զայս կապէին զմարդիկ անյայտ կապանաւք եւ, զոր կամէին, ի ծանր ցաւս արկանէին՝ այսս առաքելով ի նոսա։ 34 Եւ ապա քարոզէին նոցա փաստապատիր բանիւք, եթէ պարտ էր ձեզ զոհս եւ նուէրս մատուցանել մեհենացն եւ ծառոց, եւ ոչ մատուցէք՝ փոխանակ այնորիկ եղեւ այդ առ ձեզ յանդիմանութիւն ի մեծէ աստուածոցն մերոց, բայց արդ առէք զոհս եւ նուէրս եւ մատուցէք առաջի ծառոցն եւ մեհենացն, ապա ապրիք ի ցաւոց եւ ի հարուածոց այտի։ 35 Եւ յառաջն յաղագս ահ արկանելոյ նոցա, որպէս ասէինն, նոյնպէս առնէր եւ կատարէր սատանայ։ 36 Այլ եւ երբեմն առ աչաւք եւ ցնորաւք անձրեւս սաստիկս երեւեցուցանէին եւ երբեմն երաշտաւք ցամաքեցուցանէին զերկիր դիւակործան եւ սատանայագրգիռ մոլորութեամբքն։ 37 Եւ այնու ամենայնիւ գայթակղեցուցանէին եւ կործանէին զաշխարհս նոցա, զի մոլորեալք էին եւ մոլորեցուցանէին զյողդողդամիտսն։
    38 Ապա յայնժամ ոչ կարացեալ յայսցանէ զմի ինչ ի գործ եւ ի կիր արկանել եւ զարհուրեցուցանել զայրն Աստուծոյ եւ յաղթել նմա, զի կապեցան եւ փակեցան ի նշանէ Սուրբ խաչին ամենայն զաւրութիւնք նոցա, ապա սկսաւ խաւսել եպիսկոպոսն՝ սուրբ աւրէնսուսոյցն, առ իշխանն Հոնաց եւ առ մեծամեծսն, եւ ասէ. 39 Ես ոչ ինչ զարհուրիմ եւ երկնչիմ կամ զմտաւ ինչ ածեմ վասն դոցա զրախաւսութեանդ, զի են իսկ դոքա անյոյսք ի ճշմարիտ կենացն Աստուծոյ, որ կամին դիւապաշտ կախարդութեամբն զարհուրեցուցանել զիս, որպէս եւ զայլս ի մարդկանէ զմորոսամիտս։ 40 Եւ ոչ ի ծառոցդ բարձրագունից մեհենաց զմտաւ ինչ ածեալ՝ զանգիտեմ կերպ ի կերպս լինելով դոցա առաջի իմ, այլ ես յայտ յանդիման ամենեցուն ձեր գործեմ աներկիւղաբար՝ յուսալով ի շնորհս Սուրբ խաչին Քրիստոսի։ 41 Եւ բառնամ զկարծիս ի սրտից ձերոց եւ զծառագոթի մոլորութիւնդ, որ ոչ ինչ իսկ են եւ ոչ չար ինչ կամ բարի առնել կարեն եւ ոչ զպաշտաւնեայսն պատուել կարեն եւ ոչ անարգել զթշնամադիրսն իւրեանց, զոր այժմ դուք աչաւք ձերովք տեսանէք առ կուռսն համերս, թէ որպէս մանրեալ փշրեսցի ի ձեռաց իմոց եւ ընդ ոտն անկեալ կոխեսցի ի գնացս աշխարհի։
    42 Յայնժամ հրամայէր եպիսկոպոսն քահանայիցն առնուլ փայտատ ի ձեռն, դնել ծունր եւ աղաւթել՝ կարդալով առ Աստուած զսաղմոսս զայս. 43 Յարիցէ Աստուած, եւ ցրուեսցին ամենայն թշնամիք նորա, փախիցեն ատելիք նորա յերեսաց նորա։ 44 Եւ ապա արարեալ զնշան խաչին ի վերայ ծառոցն բարձրագունից, զորս ձաւնեալ էր յանուն Ասպանդիատայ գարշելւոյն, եւ դիմեալ ի ներքս քահանայիցն առ հասարակ՝ կտրեցին զծառսն, եւ նոյնժամայն հրամայէր բերել ի քաղաքն Վարաչան։ 45 Եւ կոչեալ առ ինքն ի ճարտարագործ հիւսանց քաղաքին՝ հրամայէր առնել զնա խաչ պայծառակշիւռ, բոլորագուլ եւ յաւրինուածաւք նկարակերպ, եւ պէսպէս կենդանագիրս հաստատեաց, եւ սոսընձեալս ի վերայ բոլորովին ծածկելով գեղեցկութեամբն, պատկերագործ նմանահանութեամբն ճշգրտեալ, ի ծայրից մինչեւ ի խոնարհ համանման դեղաւքն պաճուճեալ։ 46 Նոյն աւրինակ եւ յաջոյ կողմանէ գեղեցկագոյն իմն եւ լուսեղէն խաչս մի զմիոյ զկնի ի վերուստ ի վայր տողեալ՝ պնդէր հաստահեղոյս բեւեռաւք, եւ առ ի յստորելն՝ դռնակ մի երկբացիկ քանդակագործ, շուշանաձեւ, չորեքկուսի, յորում կայր խաչ մի արծաթեղէն՝ մասնաւորեալ ի տէրունական խաչէն։
    47 Այսպիսի աւրինակաւ կարգեալ եւ յարմարեալ զանազան եւ հրաշալի գեղեցկութեամբ՝ կանգնէր զնա յուխտի եւ ի խնդրուածոց տեղի յարքունական դրանն ընդ արեւելս։ 48 Ասէ. Առաջի այսր ամենակեցոյց նշանիս երկրպագեցէք Տեառն արարչին ձերոյ, զի որն սովորն էիք երկիր պագանել ծառոյդ այդմիկ մոլեկան մտածութեամբ, սովորական ընդելութեամբն երկիր պագէք խաչիդ եւ անտեսանելւոյ պատկերի աստուածութեանն։ 49 Եւ քանզի ուտէիք եւ ըմբէիք զմիս եւ զարիւն զոհիցն անասնոցն, եւ զոր դիւացն առաջի ծառոցն մատուցանէիք, վասն այնորիկ փոխանակ նուիրեալ ծառոցն զխաչն իւր կանգնեաց ի մէջ տիեզերաց եւ փոխանակ արեանցն զոհիցն զարիւնն իւր ետ ի քաւութիւն մեզ ամենեցուն։ 50 Արդ գիտեմ, զի անգիտութեամբ արարէք, զոր ինչ արարէքն, բայց այժմ այսուհետեւ մատուցէք զանձինս ձեր առաջի աթոռոյ շնորհացն Աստուծոյ՝ թաւթափելով ի բաց զամենայն ախտս չարեաց անաւրէնութեան ձերոյ եւ զփառացն լուսոյ պատմուճանն արժանի լիջիք զգենուլ յանձինս ձեր։
    51 Իսկ բարեպաշտ իշխանն Հոնաց իբրեւ լսէր զայն մեծամեծաւք հանդերձ, յորդորեալ ի սէր եւ յերկիւղն Աստուծոյ՝ եւ զայն եւս տեսանէր, թէ ոչ յայնցանէ, զոր քաւդեայքն ասէին յանդիմանել ինչ նմա ի ծառոցն մեհենից եւ անկանել ի ցաւս ծանունս եւ հասանել ի մահ, ոչ ինչ դիպեալ նմա յայսցանէ չար, այղ եւս քան զեւս առաւել պայծառացեալ զուարթանայր եւ զաւրանայր ի գործ մշակութեանն Քրիստոսի։ 52 Եւ նոքա առաւել եւս հաստատէին ի հաւատսն եւ լսէին զբան վարդապետութեան նորա։ 53 Ապա յայնժամ մեծասաստ իշխանութեամբ տայր հրաման զսատանայակուր եւ զդիւամոլ ազգ կախարդացն եւ քաւդեացն գլխաւոր քրմապետաւքն հանդերձ ունել եւ կապել ոտիւք եւ ձեռաւք, եւ ածեալ առաջի առնն Աստուծոյ՝ տայր ի ձեռս նորա։ 54 Իսկ նա հրամայէր զոմանս ի հուր ընկենուլ ի յանցս ճանապարհաց, յել եւ ի մուտ փողոցեացն առ ի տեսիլ առնել զսնոտի զաւրութիւն կախարդութեանն, եւ զոմանս բանդարգելս արարեալ։ 55 Եւ զերծեալ աշխարհն ամենայն յունայնակրաւն պաշտամանցն՝ հնազանդեցան ամենահեշտ լծոյ ծառայութեանն Քրիստոսի։ 56 Քանզի ոմանց, որոց կապեալ ունէին յանձինս իւրեանց զոսկեղէն հեթանոսական ձուլածոյսն, հրամայէր զերծուլ եւ հանել ի նոցանէ եւ ինքն իւրովք ձեռաւքն խորտակէր յանդիման ամենեցուն՝ առնելով եւ զայս նշան տէրունական խաչին։ 57 Այսպէս եւ այսու աւրինակաւ ցուցանէր առ ամենեսեան զիւրն աստուածպաշտութիւն։
    58 Եւ կարգեցաւ այս ամենայն կարգաւորութիւնս ի սուրբ Քառասներորդսն ի բիւրաւոր արքունական Հոնաստանեայցն բանակս, կազմեցաւ, պատրաստեցաւ կամաւք Տեառն Աստուծոյ ի ձեռն եպիսկոպոսին, ազդեցութեամբ Հոգւոյն Սրբոյ, որով ծաւալէր շնորհք պարգեւաց անպատում փառացն Քրիստոսի։ 59 Իսկ ծագումն արփիափայլ լուսոյ Պասեքին սրբոյ իբրեւ հասանէր, բազումք ի քրմապետացն եւ ի գլխաւոր կախարդասար քաւդէիցն դեռեւս ի դժնդակ կապանս անկեալ դնէին։ 60 Բայց ապա հաւանութեամբ իշխանին Իլութուերու ժողովեալ բոլոր քաղաքայնոցն՝ հրաման լինէր ատեան դնել եւ հրապարակս յաւրինել։ 61 Եւ տուեալ ցեղիցն երկաքանչիւրոցն պայքար յանդիման կաճառախիտ բազմութեանն՝ սկսաւ եպիսկոպոսն յաստուածային Գրոց ձեռն ի գործ արկանել վարդապետական բանին եւ սաստկագոյն յանդիմանէր զնոսա եւ ի նախատինս դսրովանաց արկանէր։ 62 Եւ զրապարիշտ եւ թշուառական քուրմքն յամաւթ եղեն ի տէրունական խաչէն, զոր միշտ ի ձեռին ունէր եպիսկոպոսն։ 63 Պակուցեալ սրտաբեկք լինէին եւ ինքեանք իսկ զանձինս դսրովէին, խոստովանեալ զիւրեանց մեղս՝ դարձան ի հաւատս ճշմարիտս, զքուէս կորուսիչ հմայիցն ի ձեռն տուեալ եպիսկոպոսին՝ ի նիւթ հրոյ ծախէին՝ արժանի լինելով վերստին ծննդեանն ի ձեռն սրբոյ աւազանին։
    64 Իսկ իբրեւ ետես իշխանն զայն Հոնաց, ամենայն բազմութեամբն հանդերձ առաւել եւս հաստատեցան ի սէր հաւատոցն Քրիստոսի՝ հեռացեալ ի սնոտիագործ պղծութեան պաշտամանցն։ 65 Քանզի յաւուր նաւակատեաց նորոգազարդ նշանի խաչին, զոր կանգեալ էր եպիսկոպոսին յարքունական դրանն, արարեալ իշխանին զենմունս պատարագաց եւ ամենայն մեծամեծացն, մինչդեռ զաւրհնութիւնսն կամէին երգել քահանայքն ի վերայ ընծայիցն առաջի խաչին, ասէ եպիսկոպոսն ցիշխանն. 66 Ահա զխոստմունս սիրոյ քո, զոր ունիս առ Աստուած, այսաւր հատո Տեառն հաշտեցուցանել զնա ընդ ձեզ՝ ի բաց բառնալով զանաւրէնութիւն ի ձէնջ, զի յայսմ հետէ մի լիցի խէթ եւ խութ ընդ ոտն. մանաւանդ զայս քրմապետունս յայսմ նուագի փորձէ Հոգին Սուրբ, որով եւ դուք եղերուք կատարեալք, որպէս եւ Հայրն ձեր երկնաւոր կատարեալ է։ 67 Արդ՝ հաւանեցարուք այսմ բանի. որոտընդոստ չոփայիցդ շիրիմք Դարքունանդ կոչեցեալ, նախ նա այրեսցի յայսմ մեծի աւուր ի ձեռն խոստովանող քրմապետացդ այդոցիկ, որոց երթեալ նզովելով նզովեսցեն եւ ապա այրեսցեն յետ այնր եւ մկրտեսցին եւ ճաշակեսցեն կերակուր։
    68 Իբրեւ լուաւ զայս բարեպաշտ իշխանն Հոնաց, փութով տայր ի ձեռս նորա քանդել զմեհեանսն։ 69 Յայնժամ առաքեաց եպիսկոպոսն եւ իշխանն զՄովսէս՝ այր հմուտ արհեստական շնորհի, հանդերձ այլ քահանայիւք՝ քանդել եւ այրել զմեհեանսն, գործակցելով եւ քրմապետացն դասուց դիւցազնեա զպղծանոցսն բոցակէզ սպառէին առ հասարակ։ 70 Ինքնին եպիսկոպոսն ելեալ ի բարձրաւանդակ տեղի հանդէպ կռոցն, եդեալ ծունր եւ արարեալ զնշան խաչին տէրունական, հողմն ուժգին սաստկապէս հասեալ վառէր զայրեցումն բարձու մեհենիցն եւ զչոփայսն զազիր մորթովքն հանդերձ զոհարանաց։ 71 Անտի դարձեալք մեծաւ ուրախութեամբ ի քաղաքն՝ լուսազգեստ մկրտութեամբն լինէին, եւ զաւրն զայն տաւնից տաւն եւ ժողովոց ժողով առնէին իշխանն եւ մեծամեծքն։
[ԽԲ. Խորհուրդ մեծ իշխանին Հոնաց Իլիթուերոյ ընդ նախարարս իւր, զի եպիսկոպոսն Իսրայէղ առ նոսա մնասցէ՝ հաստատել անդ զաթոռն հայրապետական]
    1 Մտանէ մեծ իշխանն Հոնաց ընդ ամենայն մեծամեծս եւ նախարարս իւրոյ տէրութեանն ի խորհուրդ բարի եւ ասէ. 2 Խաւար ուրեմն տգիտական մթացուցիչ ոգւոց զմեաւք պարփակեալ ունէր ի վաղնջուցն, որով նկատել ուրեմն ոչ կարէաք զարդարութեան զլոյսն բոլոր տիեզերաց։ 3 Արդ՝ Տէրն մեր Քրիստոս Աստուած առաքեաց մեզ քաղցրութեամբ իւրով առաջնորդ կենաց զայս եպիսկոպոս, որ բանիւք եւ գործովք կշտամբեալ յանդիմանեաց զանաւրէնութիւնս մեր եւ ետ մեզ ճանաչել զամենաստեղծն Աստուած եւ զսքանչահրաշ նորա զաւրութիւնն, որում ամենայնին իսկ միտք իմ ճշմարտութեամբ հաւատացեալ վկայեաց։ 4 Եւ ահա հաւատացաք ի մի Աստուած՝ արարիչ երկնի եւ երկրի։ 5 Աւրինակ բերցուք մեզ զամենայն աշխարհս հաւանեալս այսմ հաւատոց եւ զմեծ թագաւորութիւնն Հռովմայեցւոց։ 6 Քանզի թագաւոր ոմն եղեալ, ասեն, անուն Կոստանդիանոս, որ զԿոստանդնուպաւլիսն շինեաց, առաջին զնա, ասեն, լեալ քրիստոնեայ թագաւորութեանն այն, եւ այնչափ հաւատարիմ այր եղեալ, որ հրեշտակ Աստուծոյ կայր ի սպասու նմա, եւ այսու հաւատով հզաւր յաղթութեամբ զամենայն թշնամիսն իւր կործանեաց։ 7 Արդ՝ եթէ ի ձեռն քրիստոսական հաւատոցն այնպէս փառաւոր եւ յաղթող մարթէ լինել, մեք զի հեղգասցուք հաւատալ յԱստուած կենդանի։ 8 Ահա ուսուցիչ պատգամացն Աստուծոյ՝ այրս Իսրայէղ եպիսկոպոս, եկայք աղաչեսցուք զնա, զի կացցէ յաշխարհիս մերում եւ լուսաւորեսցէ զմեզ։
    9 Զայսոսիկ միաբանութեամբ խորհեալ՝ յղեն առ եպիսկոպոսն Իսրայէղ զաւագ ոմն իշխան՝ անուն Աւչի, որ զտուրք թարխանութեան ունէր պատիւ, եւ զսենեկապետն Չաթկասար։ 10 Եւ նոքա ի գալն առ նա պատմեն զխորհրդոյն զաւրութիւն, եթէ ասաց մեծ իշխանն Հոնաց եւ ամենայն մեծամեծքն. 11 Հայր մեր, ծանեաք զՏէր զարարիչն մեր ի ձեռն քո, հաւատացեալ երկրպագեմք միշտ Սրբոյ Երրորդութեանն։ 12 Աղաչեմք զքո սրբութիւնդ, զի հաւանեսցիս լինել մեր տեսուչ եւ վարդապետ՝ կանգնելով ի Վարաչան քաղաքիս մերում զաթոռ հայրապետական։ 13 Եւ յուխտ Տեառն մտից ես Իլիթուեր, ընդ քեզ եւ զամենայն հեթանոսական պաշտամունս բնաջինջ խլեցից յերեսաց Հոնաց երկրիս եւ զկախարդասար քաւդեայս, որ ոչ գան ի հաւատս, հրով այրեցից։ 14 Եւ անձն, որ հեթանոսաբար շրջիցի յաշխարհիս իմում կամ գաղտ կռոց զոհեսցէ, սատակեցից սրով։ 15 Եւ յառաջ եղիցի նոյն ինքն զանպատում պարգեւացն Քրիստոսի։
    16 Եւ պատասխանի տուեալ եպիսկոպոսին, ասէ ցնոսա. 17 Ոչ է իմ այդ կարողութիւն առնել անձամբ առանց մեծի հայրապետին Աղուանից՝ սրբոյն Եղիազարու, զի նորա է այդ իշխանութիւնդ, եւ ես վիճակ ունիմ բարեկարգ, զիարդ մարթեսցի թողուլ զհաւտ իմ, զոր Աստուած շնորհեաց ինձ հովուել։ 18 Այլ Տէր Քրիստոս ըստ մարդասիրութեանն իւրոյ զձեզ հոգասցէ, աճեցուսցէ եւ աւրհնեսցէ զձեզ, եւ տացէ ձեզ ըստ հաւատոց ձերոց հովիւ՝ տեսաւորել Աւետարանաւն Քրիստոսի։ 19 Եւ երկրորդեալ եւ երրորդեալ պատգամացն զնոյնն ասէին բանս։ 20 Եւ եպիսկոպոսն ասէ. Թույլ տուք այժմ, մինչեւ շնորհեսցէ ինձ Աստուած երթալ յաշխարհն իմ առ բարեպաշտ որդեակն իմ Վարազ Տրդատ՝ իշխանն Աղուանից, եւ առ սուրբ կաթողիկոսն։ 21 Եթէ Աստուծոյ եւ նոցա հաճոյ թուեսցի, կատարեսցէ Աստուած զբանդ զայդ։ 22 Եւ ոչ է իմ պատիւդ այդ, զոր խոստանայք, այլ եթէ չարամահ տանջանաւք ի ձէնջ տանջիմ, փառս եւ պատիւս ինձ զայն համարիմ վասն Տեառն խնդամիտ յոյժ լինելոյ։ 23 Բայց պարտ է ձեզ զայդ խորհուրդ մտածութեան գրով ծանուցանել առ համաւրէն աշխարհն Աղուանից եւ առ հայրապետն Եղիազար. [որ ի սրբոյն Եղիշայէ մինչեւ ցայսաւր Արեւելից հիւսիւսականաց միայն վիճակեալ է առաքելական աթոռ յաստուածաբնակ քաղաքէն յԵրուսաղէմէ, եւ ի սրբոյն Յակովբայ եղբաւր Տեառն ընկալեալ ձեռնադրութիւն։] 24 Եւ դուք սահմանք էք այնմ վիճակի. առանց կամաց խորհրդակցութեան բոլորեցունց հարց եւ եղբարց եւ աթոռակցաց իմոց՝ այդ զիարդ լինիցի, զի նոր է գործս եւ կարեւոր խորհուրդ։ 25 Լսելով զայս ամենայն յեպիսկոպոսէն կատարեցին զհրամանն եւ արձակեցին զնա պատուով յաշխարհն իւր։
[ԽԳ. Գալուստ Իսրայեղի Մեծ Կողմանց եպիսկոպոսի ի Հոնաց. եւ երկու գլխաւորաց զկնի եկեալ՝ խնդրելով զնա յառաջնորդութիւն իւրեանց]
    1 Մեծ եւ բարեպաշտ իշխանն Հոնաց Իլիթուեր հանդերձեալ կազմէր ի գլխաւորաց աշխարհին իւրոյ զԻթգինն Խուրսանց եւ զՉաթն Խազր զկնի սրբոյն Իսրայեղի պատգամատարս սիրոյ եւ խնդրել զնոյն Իսրայէղ յառաջնորդութիւն Հոնաստանեայցն։ 2 Եւ պատճեն թղթոյն էր այս.
    3 Իմանալի աչաց տեսութեամբ ընկալաք զառաքեալդ ի ձէնջ այրդ Աստուծոյ Իսրայէղ եպիսկոպոս եւ ընդ դորա ձեռն ողջոյնեմք զձեզ, տէր սուրբ Եղիազար Աղուանից մեծ հայրապետ, եւ սիրելի եղբայր մեր Վարազ Տրդատ՝ աշխարհակալ իշխան Աղուանից։
    4 Վասն զի խնդրէիք մարմնաւոր խաղաղութիւն ի մէնջ, եւ մեք հոգեւոր ողջունիւ տեսաք զդա որպէս պատկեր Աստուծոյ եւ ի ձեռն դորա սրբական վարուց եւ նորահրաշ սքանչելեաց, զոր եցոյց բարձրեալն, ծանեաք զարարիչն մեր եւ ստացաք խաղաղութիւն հոգւոց մերոց։ 5 Եւ արդ խնդրեմք ի ձէնջ՝ զնոյն ինքն զԻսրայէղդ տեսուչ եւ առաջնորդ մեզ շնորհեցէք, յորոյ ձեռն գտաք բազումք զփրկութիւն յաւիտենից, զի եւ մեր ընդ ձեզ անքակ սէր հաստատեսցի։ 6 Ողջ լերուք ի Տէր։
[ԽԴ. Թուղթ իշխանին Հոնաց ի նոյն խորհուրդ յաշխարհն Հայոց]
    1 Առ սուրբ եպիսկոպոսապետդ Հայոց Մեծաց Սահակ եւ մեծագով իշխանդ Գրիգոր՝ Հայոց զաւրապետ. ողջոյն շատ։
    2 Յսկզբանցն լինելութեան երկրի անգիտութեամբ խաւարեալք՝ մառախլապատ միգով հարքն մեր ննջեցին։ 3 Իսկ զեկեալ փրկութիւն աշխարհի՝ վերինն Աստուած, յերկիր եկեալ Քրիստոս՝ ի լուր ականջաց լուաք իբրեւ ընդաղաւտ։ 4 Եւ յարշաւանաց մերոց յայդ աշխարհ եւ որ մաւտ առ մեաւք տունդ Աղուանից զմի հաւատ ունողք դուք եւ այժմ ամենայն տիեզերք, նախանձ բարի եւ մեր տնկեցաւ ի սրտի։ 5 Եւ բան Քրիստոսի Աստուծոյ մերոյ լցեալ կատարեցաւ, եւ ի ծագս հիւսիւսայնոցս քարոզեցաւ Աւետարան նորա, զորս բաւանդակապէս ուսաք ի լաւագոյն առնէ միոջէ՝ Իսրայէղ Մեծ Կողմանցդ եղելոյ եպիսկոպոսէ։
    6 Եւ այժմ զեղեալ առ մեզ սքանչելիս յեկելոցդ՝ լուեալ ձեր՝ եւ զհայցումն մեր կատարել ախորժեսջիք զնոյնդ առաքեալ մեզ տեսուչ։ 7 Եւ ի սրբոյ հայրապետէդ Աղուանից Եղիազարու խնդրեալ է մեր, եւ զձեզ գործակից եւ հաւատակից նմա գիտելով աղերսեմք յերկաքանչիւրոցդ կատարել զմեր հոգեւոր խնդիր։ 8 Զի սակս նորա լինելոյ առ մեզ արշաւանք զաւրացս խուժադուժ ազգաց յաշխարհ ձեր արգելեալ փակեալ լինիցի մեր մի հաւատ ունելով եւ ձեզ։ 9 Ողջ լերուք։
    10 Արդ՝ իբրեւ եկին հասին նոքա յաշխարհս Աղուանից եւ Հայոց, եւ տուեալ ողջոյն՝ պատմելով զամենայն, որ ինչ արար Աստուած ի ձեռն նորա յաշխարհին Հոնաց, եւ մատուցին զթուղթսն մեծի իշխանին Հոնաց առաջի քահանայապետին սրբոյն Սահակայ եւ Գրիգորոյ իշխանին Հայոց, մեծաւ խնդութեամբ ընկալեալ նոցա եւ ամենայն աշխարհին՝ առնեն պատասխանի զայս։
[ԽԵ. Պատասխանի թղթոյն Հոնաց]
    1 Ի Սահակայ Հայոց կաթողիկոսէ եւ յամենայն քահանայական ուխտէ եւ ի Գրիգորէ Հայոց իշխանէ, եւ ի համաւրէն եկեղեցեացս ժողովրդականաց ի Տէր խնդալ։
    2 Վասն կենսատու փրկութեան հասանելոյ ի ձեզ յԱստուծոյ, որպէս մեզ պատմեցաւ, անպայման ուրախութեամբ գոհացաք զանզեղջական պարգեւացն Քրիստոսի եւ զթուղթ, զոր նորընծայ ծառայիցդ Աստուծոյ գրեալ էր առ մեզ, տեսաք։ 3 Յորմէ իմացաք զբարերարութիւն արաչին, որ ծագեաց յաշխարհդ ձեր զլոյս աստուածածանաւթութեան որպէս եւ յամենայն աշխարհս, առաւել փառաւորեցաք զմարդասէրն Աստուած, որ ոչ եթող զձեզ յընդունայն պաշտամունս հարցն ձերոց առաջնոց, այլ ծանոյց ձեզ զանուն իւր սուրբ, եւ եղէք ճշմարիտ երկրպագուք արարչին ձերոյ Աստուծոյ։ 4 Ահա՜ գիտացաք, եթէ անուն նորա տարածեալ ելից զտիեզերս։
    5 Որպէս ի ձերոցդ գրելոց եւ ի պատգամաւորաց լուաք, եթէ որպէս դարձայք բոլորով սրտիւ ի ձեռն Իսրայեղի եպիսկոպոսի, արդ մեք եւ աշխարհս մեր, թէպէտ եւ մարմնով հեռի եմք, սրտի սիրով մերով համարեմք, թէ յանդիման տեսաք զձեզ։ 6 Այլ զոր խնդրեցէք ի մէնջ զեպիսկոպոսդ Իսրայէղ, մեծ է այդ խորհուրդ ձեր, զի չէ մարթ հաւտի առանց հովուի լինել։ 7 Եւ արդ՝ ծանր եւ դժուարին է մեզ չկատարել զհայցումնդ ձեր, սակայն պատճառք կան. զի ոչ է նա վիճակեալ մերում աթոռոյս, այլ՝ տանն Աղուանից։ 8 Մեր կամ է եւ մեծ յաւժարութիւն լինել նմա առ ձեզ հանապազ, այլ այդ հրաման եւ իշխանութիւն աթոռակցին մերոյ է՝ Եղիազարու՝ հայրապետին Աղուանից. նորա է գործդ այդ։ 9 [...] Արդ՝ ծաներուք զԱստուած կենդանի, որ տայն կեանս մարդկան, մեռուցանէ եւ կեցուցանէ։ 10 Որ եւ նոյն շնորհք Սուրբ Հոգւոյն հաստատեսցէ զձեզ յերկիւղն Աստուծոյ եւ ի պահպանութիւն պատուիրանաց նորա։ 11 Եւ մեք կարաւտութեամբ սրտից անմոռաց յիշեսցուք զձեզ ի մեր եկեղեցիս։ 12 Ողջ լերուք։
    13 Իսկ իբրեւ դարձան ի Հայոց զԻթգինն Խուրսան եւ Չաթն Խազր եւ կացին առաջի կաթողիկոսին Եղիազարու եւ իշխանին Վարազ Տրդատայ ի մայրաքաղաքն Պարտաւ, խնդրէին հրաժեշտ ի նոցանէ եւ տալ զեպիսկոպոսն։ 14 Յայնժամ ոչ կամեցան տալ նոցա զԻսրայէղ յառաջնորդութիւն։ 15 Ասեն. Ոչ է պարտ դմա զհաւատացեալ դմա յԱստուծոյ զհաւտն իւր թողուլ միանգամայն եւ լինել ընդ ձեզ. այլ երթալ եւ գալ դմա ըստ կարի իւրում հրամայեմք՝ հաստատել զձեզ ի հաւատս Քրիստոսի եւ ողջ պահել զանխախտելի սէր մեր, որ առ միմեանս է։ 16 Այնմ եւ մեք կամակիցք եմք, զի լինելով դորա միջնորդ ընդ մեզ եւ ընդ ձեզ՝ բարձցի թշնամութիւն ի միջոյ մերմէ, եւ տնկեսցի սէր եւ խաղաղութիւն։
    17 Զայս ամենայն լուեալ իշխանացն, խռովամիտ ընդ իրսն եղեալ զարհուրէին, եւ անյաւժար կամաւորութեամբ հաւանեալ ասեն. Ի գալն եւ յերթալն առ մեզ մի յապաղեսցի եւ զեդեալ հիմն հաւատոյ անդրէն մի քակտեսցի եւ թողցէ զմեզ որբս, զի այլում վարդապետի ոչ անսամք եւ հնազանդիմք։ 18 Եւ երանելի եպիսկոպոսն ըստ քաղցր բարուցն առնէր շինութիւն երկոցունց կողմանցն, յանձն առնոյր զերթալն ի Հոնս քաջայաւժար կամաւորութեամբ եւ յանձանձել զնորընծայ հաւտն Քրիստոսի, ունել եւ հաստատուն զուխտ եւ զպայման դաշնաւորութեան նոցա։ 19 Յայսմ հաւանեալ բանից մեծաշնորհ եպիսկոպոսին լնուին ուրախութեամբ եւ դառնային խաղաղութեամբ ի տեղի իւրեանց՝ փառաւոր առնելով զԱմենասուրբ Երրորդութիւնն։
