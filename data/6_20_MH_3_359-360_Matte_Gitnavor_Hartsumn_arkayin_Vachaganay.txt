 ՄԱՏԹԷ ԳԻՏՆԱՒՈՐ   ՀԱՐՑՈՒՄՆ ԱՐՔԱՅԻՆ ՎԱՉԱԳԱՆԱՅ ԶՄԱՏԹԷ ԵՐԷՑ ԳԻՏՆԱՒՈՐ   [ԻԴ.] ՀԱՐՑՈՒՄՆ1 ԱՐՔԱՅԻՆ2 ՎԱՉԱԳԱՆԱՅ3՝ ԶՄԱՏԹԷ4 ԵՐԷՑ5 ԳԻՏՆԱՒՈՐ       1 Ասէ արքա. Հոգիք հրաժարեալք ի մարմնոյ զգայուն է, թէ անզգայ, կամ կենդանիքս ննջեցելոցն զիարդ կարեն աւգնել։    2 Լուծումն. Աղաչելով զԱստուած պահաւք եւ աղաւթիւք եւ պատարագաւք կամ այլ ինչ բարի յիշատակ, որ յանուն նոցա կատարի։ 3 Եւ զոր աւրինակ Դաւիթ՝ զգեցեալ զսպառազինութիւնն Շաւուղայ, կաղալ եւ գթել սկսաւ, իսկ յորժամ մերկացեալ ի բաց ընկէց զծանրութիւն զինուցն եւ թեթեւացեալ յիւրն դարձաւ բնութիւն, սոյնպէս եւ հոգիք։ 4 Մինչդեռ զգեցեալ զսպառազինութիւն մարմնոյ՝ կան ի ծանրութեան, իսկ յորժամ զսա ի բաց դնիցեն, որպէս եղեւն ասացեալ, սրատեսիկ եւ քաջիմաց եւ առաւել զգայուն լինի։ 5 Եւ որք ասացին՝ անզգայ լինել զհոգին ելեալ ի մարմնոյն, յանդիմանեմք զնոսա Աստուածաշունչ գրոց վկայութեամբ։ 6 Ասէ. Մովսէս ծառայ իմ վաղճանեցաւ, իսկ արդ եկեալ Մովսէս չքնաղազգեստն փառաւք առաջի Աստուծոյ, ոչ մարմին զգեցեալ, որում Պետրոս բաղձացեալ խնդրէր ի Տեառնէ զանդէն բնակութիւնն։ 7 Իսկ եթէ անզգայ էր հոգի մարգարէին, որպէս ասեսդ, ելեալ ի մարմնոյն, իբր գայր յզգայութիւն եւ այսպէս վայելուչ կերպարանս խաւսել ընդ Աստուածորդւոյն։ 8 Աստուած, ասէ, կենդանեաց եմ, եւ ոչ՝ մեռելոց։ 9 Մեռեալ մարմինն ոչ ապաքէն անզգայ է, իսկ անզգայացեալ հոգին, յայտ է, թէ մեռեալ է։ 10 Եւ դարձեալ՝ եթէ. Վերակացու եղէց քաղաքիդ այդմիկ՝ վասն իմ եւ վասն Դաւթի՝ ծառայի իմոյ։ 11 Արդ՝ աղէ, ասա, անզգայացեալ հոգւոյն զինչ մեծարանք էին` վերակացու լինել զաւակին նորա։ 12 Այղ յաղագս կենդանի հոգւոյ՝ մարգարէին արար շնորհս՝ վերակացու լինել քաղաքին, փրկել զնոսա ի սրոյ թշնամւոյն։ 13 Եւ առաքեալն Պաւղոս ասէ. Ելանել ի մարմնոյս եւ ընդ Քրիստոսի լինել՝ լաւ համարիմ։ 14 Որ եւ նոյն իսկ կենարար Բանն ասէ ընդ Հաւր. Զորս ետուր ցիս, կամիմ, զի ընդ իս իցեն եւ զփառսն իմ տեսցեն։    15 Արդ՝ ըստ քո բանիդ՝ անզգայ հոգւոցն որպէս մարթ էր ընդ Տեառն լինել կամ զանճառելի փառսն տեսանել, կամ մեռեալ մեծատանն հոգին՝ ի տանջանարանէն հեռագոյն սրատես աչաւք զԱբրահամ եւ զՂազար տեսանել կամ գիտել, ուստի էր։ 16 Զի յայտնապէս փրկչին ձայն երեւեցուցանէ ճշմարիտ առակովն, եթէ՝ առաւել քան ի մարմնի, յորժամ արտաքսանայ քան զմարմինն, լինի քաջատես եւ առաւել իմաստուն հոգին։ 17 Ոչ միայն սրբոցն եւ վայելչացելոց հոգիք, այլ եւ մեղաւորաց՝ զգան եւ են լցեալ իմաստութեամբ, որպէս մեծատունն քաջատես լինէր, զի մեծ վիհ ընդ մէջ կարել ճանաչել զԱբրահամ։ 18 Եւ մեզ ուսոյց ճշմարիտ հաւատն՝ իջումն Աստուծոյ ի դժոխս՝ ի փրկել զնոսա, եթէ արդարեւ զգայուն են եւ առաւել իմաստագոյն հոգիք հրաժարելոցն ի մարմնոյ։ 19 Եւ որք կատարեն զյիշատակս սրբոց մեծարեալ, պատարագաւք աղաչեն զհոգիս նոցա եւ նոքաւք հայցեն զողորմութիւն յառատատուրն Աստուծոյ, արդարեւ կարեն բարեխաւսել հոգիք սրբոցն, եւ վաղվաղակի ընդունի Աստուած զխնդրուածս նոցա, եւ մեղուցելոցն շնորհէ թողութիւն։