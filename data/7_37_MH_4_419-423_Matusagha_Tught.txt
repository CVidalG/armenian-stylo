ՄԱԹՈՒՍԱՂԱ ՍԻՒՆԵՑԻԹՈՒՂԹ ՎԱՍՆ ՀԱՒԱՏՈՅ    ԹՈՒՂԹ ՄԱԹՈՒՍԱՂԱՅԻ ՍԻՒՆԵԱՑ ԵՊԻՍԿՈՊՈՍԻ, ԶՈՐ ԳՐԵԱՑ ՀՐԱՄԱՆԱՒ ՏԵԱՌՆ ԵԶՐԻ ՀԱՅՈՑ ԿԱԹՈՂԻԿՈՍԻ ԵՒ ԱՅԼ ԵՊԻՍԿՈՊՈՍԱՑ ՀԱՅՈՑ ԱՌ ԹԱԳԱՒՈՐՆ ՀԵՐԱԿԼ ՎԱՍՆ ՀԱՒԱՏՈՅ    1 Ամենաբարեպաշտ եւ բարեյաղթող Քրիստոսիւ պայծառացեալ եւ մեծամեծ բարեգործութեամբք, ի պարծանս քրիստոնէից եկեալ յԱստուծոյ թագաւորին Հոռոմոց Հերակլեայ՝ յԵզրաս նուաստ կաթողիկոսէ Հայոց, Յովհաննու Մարդպետական եպիսկոպոսէ, ի Մաթուսաղայէ Սիւնեաց եպիսկոպոսէ, եւ յամենեցունց ի նուաստից ի ծառայական աշխարհէս ձերմէ Հայոց եպիսկոպոսաց Տերամբ խնդալ։    2 Գիր հաւատոյ խոստովանութեան, զոր մեծանձնութեան ձերոյ արարեալ առ նուաստութիւնս մեր, տեսանելով մեր՝ քննութեամբ գտաք ըստ ամենայն հարցն ճշմարիտ եւ ուղիղ խոստովանութեամբ առ Սուրբ միասնական Երրորդութիւնն բարեպաշտեալ, զոր ընկալաք եւ ընդունիմք։ 3 Բայց զժողովն Քաղկեդոնի խոստովանեալ էր եւ կարգեալ ընդ երիս ժողովսն՝ ընդ Նիկիոյ երեք հարիւր տասն եւ ութիցն, որ յաղագս Արիոսի, որ զՈրդին Աստուծոյ արարած ասէր եւ ոչ արարչակից, եւ հարիւր յիսնիցն, որ ի Կոստանդնուպաւլիս վասն Մակեդոնի, որ զՀոգին Սուրբ ի սպասաւորութեան կարգի ասէր հրեշտակ կամ առաքեալ, եւ ընդ երկերիւրոցն, որ յԵփեսոս, ուր զ՚ի Կուսէ ծննդեանն հայհոյութիւն Նեստորին նզովեցին։ 4 Եւ զկնի նոցա զՔաղկեդոնին. եւ պատճառ ժողովոյս Եւտիքէս եղեալ, որ խոստովանի զԲանին Աստուծոյ զծնունդն ի կուսէն, բայց յետ միանալոյ Աստուածութեանն ընդ իւրում մարմնոյն ուրանայր զմարդկութիւնն, որ երկուս բնութիւնս բաժանեալ ի ներքս ածէ, սոքաւք վարի՝ այսպէս ասելով. ոչ բառնալով զբնութեանցն զանազանութիւնս, այլ ամբողջ պահելոյ առանձնաւորապէս զերկաքանչիւրոց բնութեանն, զոր ոչ ընդունին Աստուածաշունչ գիրք եւ ոչ վարդապետք հոգեւորք եւ նշանաւորք, որ եղեալ են յիւրաքանչիւր ժամանակս աստուածարեալք եւ աստուածախաւսք՝ վկայեալք յեկեղեցեաց Աստուծոյ, որ ընդ տիեզերս, քանզի զերկուս բնութիւնս ի մէջ բերելով համարէին լուծանել զԵւտիքէսի հայհոյութիւնն։ 5 Պարտ էր նոցա զերանելեացն հարանց ի կիր առնուլ զամենապայծառ եւ զհրաշափառագոյն յաղագս մարմնաւորութեանն Տեառն զասացուածս՝ զԱթանասի Աղեքսանդրացւոյ, զԲարսղի Կեսարիացւոյ, զԳրիգորի Նազիանզացւոյ, զԳրիգորի Նէոկեսարացւոյ Սքանչելագործի, զԳրիգորի Նիւսացւոյ՝ եղբաւր Բարսղի, զՊրոկղի եւ զայլոց նախեղեալ վարդապետաց, քանզի Աստուած կատարեալ եւ մարդ կատարեալ, յերկուց բնութեանց մի Աստուած խոստովանեցան, որք բաւական են վեր ի վայր տապալել զԵւտիքեայ հայհոյութիւնն։ 6 Իսկ եթէ բաժանեալ ի միմեանց երկու բնութեամբ վարեցան, ընդդէմ ուրեմն նախասացելոց վարդապետացն են, զի այլ ոմն զՔրիստոս Յիսուս ասելով եւ այլ ոմն՝ զԲանն Աստուած, եւ գործ առանձին իւրաքանչիւր՝ յերկուց որդոց հայհոյութիւնս անկան, որ ոչ Երրորդութիւն, այլ մանաւանդ չորրորդութիւն, որք են վատափառ եւ չարահաւատ ըստ  հրէամիտ Նեստորի. քանզի եւ յառաջնորդսն Քաղկեդոնի ժողովոյն լինել ասեն զԹէոդորիտոս, եւ զԻբայ զզուգախտացողսն Նեստորի։ 7 Եւ զի այս այսպէս է, թէ կամիցիք լսել՝ յայտնի է ճշմարտութեամբ, քանզի Յոբնաղ անուն Երուսաղէմի եպիսկոպոս ի Քաղկեդոնի ժողովումն էր, եւ եկեալ անտի զԵրուսաղէմացւոց ընթերցուածն կարգեաց, զոր մեր պահեալ է մինչեւ ցայժմ, որք զՔաղկեդոնի ժողովն խոտեն, հերձուածողս կոչեն զնոսա եւ այսպէս բամբասեն, եթէ Աստուած խաչեալ ասեն եւ անմահ խաչեալ ասեն, եւ ինքեանք այսպէս գրեն առ մեզ, եթէ Յիսուս է, որ չարչարեցաւն, Քրիստոս, ասեն խաչեցաւ, եւ գիրք նոցա կան առ մեզ։ 8 Եւ ոչ կարեն յուրաստ լինիլ, յորմէ բազումք եւ յայս կողմանս թիւրեցան, եւ ոչ կամին Աստուած խաչեցեալ եւ անմահ խաչեցեալ ասել, զի չարչարեցաւ անչարչարելին չարչարելեաւն եւ մեռաւ անմահն մահկանացուաւն, այսինքն է՝ անչարչար Բանն Աստուած մեռաւ իւրով մարմնովն, վասն այնորիկ համարձակիմք ասել Աստուած խաչեցեալ որպէս տէրունականն ունի բան, եթէ՝ Այնպէս սիրեաց Աստուած զաշխարհ, մինչեւ զՈրդին իւր Միածին ետ։ 9 Եւ առաքեալն Պաւղոս ասէ, եթէ՝ Էր ծանուցեալ ոչ արդեաւք զՏէրն փառաց ի խաչ հանէին, զոր Յովհան Կոստանդնուպաւլսի եպիսկոպոս մեկնէ, թէ՝ զՏէրն փառաց մարդ սոսկ ասել եւ ոչ դեւք յանդգնին, որոյ համաձայն եւ ճշմարիտ հարքն բարբառին, Յովհան, որ Երուսաղէմի քաղաքին կացեալ եպիսկոպոս, թէ՝ Աստուած ի Կուսէ ծնեցեալ, եւ Աստուած խաչեալ, եւ Գրիգոր Նազիանզացին, թէ՝ Աստուած խաչեցաւ եւ երկիր շարժեցաւ, եւ դարձեալ յայլում վայրի, թէ՝ Որ զԿոյսն Աստուածածին ոչ խոստովանեսցի, հեռի է յԱստուածութենէն, եթէ ոք խաչելոյն երկիր ոչ պագանէ՝ ընդ աստուածասպանսն կարգեսցի։ 10 Քանզի որ ոչ ասէ Աստուած խաչեալ՝ ոչ խոստովանի եւ զԱստուած ի Կուսէ ծնեալ, եւ ոչ զԿոյսն՝ Աստուածածին, որպէս Նեստոր։ 11 Քանզի ոչ այլ ոմն Յիսուս Քրիստոս եւ այլ ոմն Աստուած Բանն, այլ նոյն եւ մի Աստուած՝ ծնեցեալ ի Կուսէն, նոյն անչարչարելի իւրով Աստուածութեամբ, նոյն անմահ, եւ նոյն մեռեալ իւրով մարմնովն, որպէս Աթանաս Աղեքսանդրու եպիսկոպոսն ասէ. Յաղագս որոյ մոլորին. որք ասեն, եթէ այլ ոմն է, որ չարչարեցաւն եւ այլ ոմն է,որ ոչ չարչարեցաւ, բայց ոչ այլ ոք էր քան զԲանն, որ չարչարեցաւ եւ զմահ ընկալաւ, բայց նոյն ինքն անչարչարելի եւ անմարմին Բանն լինելով, մարմին մարդկային համարելով՝ զամենայնն ելից։ 12 Եւ Գրիգոր Նէոկեսարացի Սքանչելագործն. Որ ոք ասէ՝ այլ ոք ախտակրեալն է եւ այլ՝ ոչ ախտակրեալն, եւ ոչ խոստովանեսցի զնոյն անախտակիր Աստուածն Բան մարմնովն ախտակրեալ, որպէս եւ գրեալ է, նզովեսցի։     13 Արդ, եթէ ըստ նոցա բանից այլ ոմն Քրիստոս Յիսուսն է, եւ այլ ոմն՝ Բանն Աստուած, եւ ոմն ի նոցանէ զախտ եւ զչարչարանս կրէ՝ ծնեալ ի Կուսէն, եւ ոմն ի նոցանէ պայծառանայր նշանաւք եւ արուեստիւք, որ է Բանն Աստուած՝ հեռացուցանելով զնա ի տնաւրէնութեանն խորհրդոյն, որպէս կայ ի տոմարին Լեւոնի, զոր ժողովն Քաղկեդոնի ուղղափառ կոչէ, եւ որպէս ի վերայ խարխալեալ եւ շարժուն հիման զիւրն շինէ շինուած, եթէ այդպէս է՝ որպէս աղքատացաւ մեծատունն վասն մեր՝ ասասցեն մեզ, որ բաժանեն զմարդն յԱստուծոյ Բանէն, եւ զմիացեալն որոշեն որոշութեամբ բնութեանցն։ Որ զերկուս ոմանս ասեն զՔրիստոս եւ զմին իմացութեամբ միայն՝ եւ առատաբանութիւն բերեն, քանզի՝ վասն ձեր աղքատացաւ մեծատունն, ասէ առաքեալն, զի դուք նորա աղքատութեամբն մեծասջիք, այսինքն՝ անմարմին Բանն Աստուած՝ ի Հաւրէ յառաջ քան զյաւիտեանս ծնեալ՝ էակից եւ բնակից Հաւր եւ Սուրբ Հոգւոյն, ի վերջին ժամանակս էջ եւ մարմնացաւ ի սուրբ Կուսէն Մարիամայ՝ ըստ աւետարանչին Յովհաննու, թէ՝ Բանն մարմին եղեւ եւ բնակեաց ի մեզ մարդ եղեալ ճշմարտապէս ամենայնիւ ըստ նմանութեան մեր առանց մեղաց։ 14 Ի խանձարուրս պատեցալ՝ եդաւ ի մսուր, որ ի վերայ քերովբէից, շրջէր ի գիրկս մաւր, գգուեցաւ, կաթն արբուցաւ, զարգացաւ հասակաւ, ճանապարհորդեցաւ ընդ ամենայն կիրս կենցաղոյս, մատնեցաւ Հրէից, չարչարեցաւ եւ խաչեցաւ, թաղեցաւ եւ յարեաւ անապականաբար, զի ոչ թողաւ ոգի նորա ի դժոխս, եւ ոչ մարմին նորա ետես զապականութիւն, որպէս առաքեալն Պետրոս ասէ, զոր եւ Աթանաս Աղէքսանդրացի ի Հաւատոյ բանին ասէ. Էառ մարմին յապականացուացս, զի զգեցուսցէ զանապականութիւն, էառ մարմին ի մահկանացուացս, որպէս զի մահկանացուս զգեցցի զանմահութիւն, որպէս եւ այժմ ի ձեռն մահուան եւ յարութեան իւրոյ շնորհեաց մեզ զկեանս եւ զանապականութիւն։     15 Արդ, եթէ ըստ նոցա Բանիցն եղանի՝ ոչ թափեաց զինքն Էն Աստուած, ոչ կերպարանս ծառայի էառ եւ ոչ կերպարանաւք գտաւ իբրեւ զմարդ, եւ զիարդ զտնաւրէնութեանն խորհուրդ բովանդակ կատարեսցէ, քանզի ոչ աստուածային բնութիւնն առանձինն եղեալ ի կնոջէ եւ մտեալ ընդ աւրինաւք եւ աղքատանալ ի մեծութենէ եւ աւծումն ընկալեալ որպէս եւ ոչ մարդկային բնութեանս յատուկ Որդի Բարձրելոյն գոլ եւ աթոռ ունել յաւիտենական, այլ ըստ անճառ միաւորութեան երկուց բնութեանցն։ 16 Քանզի յետ երկուց զմին խոստովանին ճշմարիտ քրիստոնեայք, որպէս Պրոկղոս ասէ, թէ՝ Յորում աստուածապէս դրոշմեալ ի միաւորութեանն պատմուճան։ 17 Եւ Բասիլիոս առ Ապողինար, յորժամ ընդդիմադրէր Ապողինար զվիճումնն, թէ՝ երկու կատարեալ Աստուած եւ մարդ մի կատարեալ ոչ լինին, նա պատասխանի տայ. Առ մարդկան արդեաւք անկարելի, բայց Աստուծոյ՝ կարելի, [Ի լուծումն Բարսղի]. որպէս Կուսի ծնանելն, որպէս ի վերայ ծովու գնալն, որպէս դրաւքն փակելովք մտանելն մարմին՝ թանձրամած ի մարմնոյ եւ յոսկերաց հաստատեալ. զոր աւրինակ այն կարելիք Աստուծոյ՝ նոյնպէս եւ այս։ 18  Եւ այսպէս Գիրք վկայեն զաստուածավայելուչսն եւ զմարդկայինսն նմին Տեառն մերոյ Աստուծոյ. զոր եդ ժառանգ ամենայնի Հայրն՝ վասն կամաւորութեանն եւ անդրանիկ ի ներքս յաշխարհս ի բազում եղբարս, նա վկայի զյաւիտեանս արարող, որ է բայցափայլումն փառաց եւ նկարագիր էութեան նորա՝ եւ նոյն ի կերպարանս ծառայի երեւեալ, ի նմանութիւն մարդկան եղեալ. եւ ոչ ինչ յափշտակութիւն համարեցաւ զլինելն հաւասար Աստուծոյ Յիսուս Քրիստոս՝ ի վերջինսն ի Կուսէն ծնեալ եւ ի սկզբանն հաստիչ աշխարհի ընդ Հաւր։ Որպէս ասէ Պաւղոս. Այլ մի է Աստուած Հայր, յորմէ ամենայն եւ մեք ի նա, եւ մի՝ Տէր Յիսուս Քրիստոս, որով ամենայն եւ մեք նովաւ։ Նա զտնաւրինականսն համբերելով՝ քաղցնոյր, եւ նայն կերակրէր զբազմահամար ժողովուրդսն, նայն ծարաւեալ, եւ նոյն ինքն՝ արբուցանող ծարաւեաց, նոյն՝ զմարդկայինսն բարբառելով, նոյն՝ զաստուածավայելուչսն ասող առ աշակերտսն. Հայր իմ մեծ է քան զիս, եւ Նայն՝ ոչ ինչ յափշտակութիւն համարեցաւ գոլ հաւասար Աստուծոյ. նա ի ժամ խաչին աղաչող զԱստուած Հայր, թէ՝ հնար իցէ, անցցէ զինեւ բաժակս, նոյն ինքն կամաւորութեամբ եկեալ ի ժամն այն՝ ասէ. Ես անձամբ իմով դնեմ զանձն իմ, եւ իշխանութիւն ունիմ միւսանգամ առնուլ զնայ. առաջի Պիղատոսի դատեալ եւ ի հրեշտակաց սպասաւորեալ, բեւեռեալ ընդ փայտի եւ ընդ աջմէ Հաւր յերկինս բազմեալ, թաղեալ ի գերեզմանի եւ աւերեալ զդժոխս, յարուցեալ ի մեռելոց եւ ի վեր երթեալ յերկինս, ուր էր զառաջինն ըստ նորուն Տեառն։ 19 Բարբառոյ[ն], զորմէ եւ Պաւղոս ասէ՝ Որ էջն նոյն է եւ որ ելն ի վերոյ քան զամենայն, եւ գայ դատել զկենդանիս եւ զմեռեալս։     20 Սա Աստուած ամենայնի, թագաւոր յաւիտենական, երկրպագեալ ընդ Հաւր եւ Հոգւոյն Սրբոյ յաւիտեանս, վասն որոյ եւ նախեղեալ առաջին վարդապետացն՝ Դիոնիսիոսի եւ Պիղատոսի, եւ Յուլիոսի Հռոմայ եպիսկոպոսաց, եւ Դիոնիսիոսի եւ Պետրոսի վկայի եւ Թէոփիլեայ, եւ յետ նոցա Աթանասի եւ Կիւրղի եւ Գրիգորեանց եւ այլոց բազմաց յերկուց բնութեանց մի Աստուած խոստովանեալ է։ 21 Բայց զի Քաղկեդոնի ժողովին պատճառանաւք բաժանմամբ զերկուս բնութիւնս ասացին այսպէս. ապրեցելոյ երկաքանչիւրոյ բնութեանն իւրոյ յատկութիւն, ոչ ընկալան զնա ոմանք ի ձերոց ճարտարացդ առաջնորդք Աղեքսանդրացւոց, այլ եւ յայտարարութեամբ ընդդիմադրութիւնս բազումս արարին։ 22 Եւ Հայոց արուեստաւորաց, որ յԱղեքսանդրիա եւ յայլ քաղաքս բազում ժամանակաւք ի հրահանգս կացին, ոչ է ընկալեալ զնոսա եւ ոչ հաղորդութեամբ միաւորեցան ընդ ձերում աշխարհիդ։     23 Իսկ այժմ աւելագոյն այսպէս ասեն, հաղորդութիւն առնուն անխտիր, որ է անհնարին չար, զի Տէրն ասէ թէ. Ես եմ հացն իջեալ ի յերկնից. եւ Ես եմ հացն կենաց, եւ Մարմին իմ ճշմարիտ կերակուր է, եւ արիւն իմ՝ ճշմարիտ ըմպելի, եւ որ ուտէ զմարմին իմ եւ ըմպէ զարիւն իմ, նա յիս բնակեսցի եւ ես ի նմա, եւ Որ ուտէ զհացս զայս, կեցցէ յաւիտեան։ 24 Եւ Պաւղոս բազում երկիւղիւ զգուշացուցանէ. Քննեսցէ մարդ զանձն իւր եւ ապա ի հացէ անտի կերիցէ եւ ի բաժակէն արբցէ, զի որ ուտէ եւ ըմպէ անարժանութեամբ՝ ի դատաստան անձին իւրում ուտէ եւ ըմպէ, զի ոչ խտրէ զմարմին Տեառն, եւ եւս սոսկալի՝ եթէ անարժանութեամբ հաղորդեալքն պարտական եղիցին մարմնոյ Տեառն, զոր ստուգեաց հաւասարապէս կանոնն ընդհանրական՝ չափ ժամանակաց սահմանելով առանձինն իւրաքանչիւր յանցանաց, յորս պնդագոյն ապաշխարութեամբ սրբեալք ի մեղաց՝ արժանաւորին հաղորդութեանն։ 25 Իսկ այժմ ընկեցեալ երեւին ի բաց զտէրունական հրամանն, եւ զկանոնս ուղղագոյնս անփոյթ արարեալ՝ ստէպ ստէպ մեղանչելով եւ լուացմամբք մարմնոյ վաղվաղակի անարժանք ի հաղորդութիւն գան. զորս խոտէ Տէրն յԱւետարանի անդ ասելով զՓարիսեցիսն՝ զարտաքին զբաժակին եւ զսկաւառակին լուանայք եւ ներքինն ձեր լի է պղծութեամբ։ 26 Եւ Պաւղոս ստէպ ստէպ զմկրտութիւնն Հրէից մարմնոյ արդարութիւն կոչէ, որ յառաջ քան զժամանակն ուղղութեանց էին զտկարագոյն միտս։ Կապտեն պաշտաւնեայքն եւ այլ եւս հայհոյութեան բանիւք, եթէ մարմին եւ արիւն Տեառն ի քաւութիւն մեղաց է։ 27 Գեղեցիկ է, թէ այդպէս է, եւ ոչ անարժանութիւն իսկ, եւ սուտ գտանիցի առաքեալն եւ կանոնք՝ համաձայն, որ ասեն անարժան գոլ զմեղուցեալս եւ ոչ ապաշխարեալս եւ համարձակ եւս վայելել ի ճաշակմանէ մարմնոյ եւ արեան Տեառն եւ ի սեղանոյ դիւաց։ 28 Այլ մի ոք խաբեսցի, զի մարմին եւ արիւն Տեառն արդարեւ ստոյգ ի քաւութիւն մեղաց է, այլ՝ ապաշխարելոցն եւ հեռացելոցն ի մեղաց, եւ ոչ՝ միշտ թաթաւելոցն ի մեղս, զի սպառնայ այնպիսեացն Տէրն առնլով վրէժ անհնարին տանջանաւք ի թաթաւելոցն դատաստանի մեծի աւուրն։     29 Եւ ոչ պարծիմք զմեզ սուրբս լինել, այլ սակայն ոչ անխտիր ի հաղորդութիւն դիմեմք. այլ ահացեալք՝ բազում երկիւղիւ մեկուսանամք։ 30 Այլ զԵւտիքէս եւ զնմանիս նորա՝ զառաջին եւ զվերջին հերձուածողս նզովեալ եմք եւ նզովեմք։ 31 Բայց զժողովն, որ զբաժանեալ զբնութիւնսն պահէ եւ ոչ տայ ասել՝ Աստուած խաչեցեալ, որպէս եւ այլք բազումք ի Հոռոմոց, յորոց ոմանք եւ ի մերմէ կողմանէս թիւրեցան, ոչ կարեմք ընդունել, եւ ոչ ընդ այնոսիկ, որք փոքր կացուցանեն զմարմին եւ զարիւն Տեառն՝ հաղորդել, զի ոչ ունիմք այդպիսի սովորութիւն։