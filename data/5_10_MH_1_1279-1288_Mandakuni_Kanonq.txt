ԻԱ
1ԿԱՆՈՆՔ ՅՈՎՀԱՆՆՈՒ2 ՄԱՆԴԱԿՈՒՆՒՈՅ3 
ՀԱՅՈՑ4 ԿԱԹՈՂԻԿՈՍԻ [ԳԼՈՒԽՔ Թ]5
 
 1 Ա. Վասն յաղուհացսն զշաբաթ կիւրակէսն ոչ պահել եւ ի շաբաթու երիկունն ապաշխարողաց ոչ քարոզել։
    2 Բ. Կիւրակէի եւ ի Զատկէ մինչեւ ցՊենտակոստն ծունր ոչ դնել։
    3 Գ. Զշաբաթ, կիւրակէս պահոցն լուծանել ի պանիր, ի ձու, որպէս ի ձէթ, ի ձուկն եւ ի գինի։
    4 Դ. Յաւուրս շաբաթու ոչ դատարկանալ ի գործոյ։ 
    5 Ե. Ոչ առնել զէնմունս յուրբաթու եւ ի չորեքշաբաթւոջ։
    6 Զ. Զյայտնութիւնն եւ զծնունդն Քրիստոսի ի միասին տաւնել։ 
    7 Է. Վարդավառին պահոց եւ աշխարհամատրանն տաւնի։
    8 Ը. Դեւք առանց հրամանի Աստուծոյ ոչ իշխեն մտանել ի մարդ։ 
    
9 Թ. Դիւահարի չհաղորդել մինչեւ սրբեսցի։

1[ԿԱՆՈՆՔ ՅՈՎՀԱՆՆՈՒ ՄԱՆԴԱԿՈՒՆՒՈՅ]
   
    1 Զմեծ եւ զանբաւ, զբարերար եւ զմարդասէր Տեառնէն պարտիմք գոհանալ հանապազ, որ արար զմեզ մտաւոր, բանաւոր, հոգեւոր, եւ ետ մեզ ճանաչել զանուն իւր սուրբ եւ ասէ. Ես ընդ ձեզ եմ յաւիտեանս ժամանակաց։
    2 ՈԽԶ (ՈԽԲ) Ա. Վասն սրբոյ պասեքին պահոցն ի կանոնս ի շաբաթու ոչ հրամայի պահել յայտ անտի է, զի շաբաթն աւր՝ երիկունն ապաշխարութեան, չքարոզի ի մի դէմսն, ըստ Մովսէսի աւրինադրին հրամանի պարտիմք պատուել եւ ի միւս, զի կարապետ է մեծի թագաւորին յառաջընթաց, ընդ առաջ ելանէ ճրագաւք եւ մոմեղինաւք կիւրակէին։
    3 ՈԽԷ (ՈԽԳ) Բ. Այլ վասն կիւրակէի պահելոյ, ոչ կանոնք հրամայեն եւ ոչ վարդապետք, այլ նզովեն եւ անէծս ի վերայ դնեն. զնոյն եւ ՅԺԸ եպիսկոպոսքն ի Նիկիայ՝ ի սուրբ ժողովն, նզովս կարգեցին եւ կնքեցին։
    4 ՈԽԸ (ՈԽԴ) Գ. Այլ եւ յաւր կիւրակէի եւ ի Զատկէն մինչեւ ցՊենտակոստն ծունր կրկնել ոչ հրամայեցին, այլ յաղաւթս կալ։
    5 ՈԽԹ (ՈԽԵ) Դ. Եթէ ասիցէ ոք, թէ գինի որթոյ բերէ եւ ձէթ՝ ծառոյ եւ ձուկն՝ ջրոյ, ո՛վ անհեդեդ զգայարան, այն է Նեստորի անիծելոյ աղանդն, զի Բասիղ Կեսարացի զձուկն գազան ասէ, եւ առաքեալ վկայէ. Այլ մարմին ձկան եւ այլ մարմին անասնոյ եւ այլ մարմին թռչնոյ։ 6 Արդ առաքեալ մարմին ասէ եւ հերձուածողն՝ ջուր։ 7 Արդ՝ զիա՞րդ իցէ ջուր, զի կենդանի է՝ յաւդք, ոսկերք, ջիղք, արիւն, աչք. ա՜ղէ, քննեա խորհրդիւ ի ձկունս եւ ի գազանս, որ ի ցամաքի են՝ առեւծ, ինծ, արջ, վիշապ, որ է աւձ եւ գիրք ասեն սինկղ եւ հիդրայ ծովայինք. սինկղն շուն ասի երեք գլխի եւ հիդրայն եւս չարագոյն քան զնա, բայց զիւրեանց զորդիսն ոչ ուտեն, իսկ ձուկն զիւր մերձաւորութիւնսն ուտէ, եւ մարդ եւս ուտէ. ապա զիա՞րդ եւս իցէ ջուր։ 8 Այլ կան եւ հաւք ջրայինք եւ անասունք, եւ ո՞վ է, որ առանց ջրոյ սնանի։ 9 Արդ՝ գիրք զձուկն կենդանի ասեն եւ պատարագ եւս առնեն։ 10 Եկ եւ առ ձէթ. գիրք՝ զիւղ եւ զձէթ մի ասեն։ 11 Եսայի ասէ . Փայտ իւղոյ. եւ Դաւիթ ասէ. Ծերութիւն իմ ի ձէթ պարարտութեան. եւ աւետարանագիրն ասէ, վասն կուսանացն, թէ ձէթ ոչ առին. եւ եթէ Տուք մեզ յիւղոյդ ձերմէ։ 12 Ահա յայտ է, թէ իւղ եւ ձէթ մի են։ 13 Դարձեալ. ոչ եթէ Ադամ պանիր եկեր, այլ պտուղ ծառոյ եւ ել ի դրախտէն։ 14 Իսկ վասն գինւոյ գիրք ասեն. Զարբեցողսն եւս չար քան զդիւահարսն. զոր եւ առաքեալ ասէ. Մի՛ արբեցողք եւ ոչ ասաց թէ մի՛ ըմպէք գինի, զի եւ Նոյի հրամայեաց ըմպել գինի վասն տրտմութեան, զի ցՆոյ գինի ոչ էր, բայց միայն խաղող։ 15 Ապա Նոյի հրամայեաց առնել վասն տրտմութեան. նոյնպէս եւ մեզ ետ ի վայելչութիւն, ոչ եթէ արբենալ եւ զեղխել, այլ կերակուրս յորժամ ուտեմք ի նմին կամք, իսկ յորժամ արբենամք՝ զայլ խորհուրդս ածեմք զմտաւ եւ ոչ զԱստուծոյն, զոր եւ Եսայի ասաց. Վայ այնոցիկ, որ յառնեն ընդ առաւաւտս՝ եւ զհետ լինին ցքւոյն եւ գինւոյն, որ Գինին, անդէն իսկ զնոսին այրէ։ 16 Դարձեալ ասէ. քահանայն եւ մարգարէն յիմարեցան վասն ցքւոյն։ 17 Յառաջ ուխտաւորքն Սամուէլ եւ Սամփսոն եւ որդիքն Յովնադաբայ միս ուտէին, բայց գինի եւ ցքի ոչ ըմպէին. զի գինի եւ հացաւղի եւ մեղրաւղի եւ ամբրաւաւղի մի են, զոր գիրք վկայեն, զի պանիր եւ իւղ եւ ձու եւ ձուկն եւ ձէթ մի են։ 18 Թէ ասիցէ ոք, թէ ձու յաւր Ի կենդանի լինի. եւ կենդանի անասնոյ, թէ յաւր Ի դարման ոչ լինի, մեռանի. բայց զոր Հին եւ Նոր Կտակարանաց ասացեալ է եւ վարդապետացն, որ են այս՝ Աթանաս, Կիւրեղ, Յովհաննէս, Սահակ Երուսաղէմի, Ակակ, Գրիգոր Աստուածաբան, Գրիգոր Նիւսացի, Գրիգոր Նէոկեսարեայ, Բասիղ Կեսարացի, Երէնիոս, Իւրեգինէս, Եւսեբիոս, Կղեմենտոս, Տիմոթէոս, Յովհան Կոստանդնուպաւլսի, Զէնոբ, Սեբերիանոս։ 19 Արդ՝ զոր սոցա կարգաւորեալ է, մարգարէից եւ առաքելոց վկայութեամբ չէ պարտ ումեք զանց առնել։
    20 ՈԾ (ՈԽԵ) Ե. Ի Զատկէն մինչեւ ցՊենտակոստն ամենայն աւուրքն որպէս կիւրակէ են, ծունր ոչ հրամայի դնել, այլ յոտն կալով երկրպագութեամբ մատուցանել զաղաւթսն։
    21 ՈԹԱ (ՈԽԶ) Զ. Ի Պենտակոստէէն մինչեւ ցՎարդավառն Բ շաբաթք ուտին եւ մին պահի. Վարդավառն՝ տաւն առաքելոցն եւ Մատուռնն ըստ հնումն, Տաղաւարահարացն ի նորումս. նաւակատիք սուրբ տեղեացն Երուսաղէմի եւ մարտիւրոսաց յիշատակք։
    22 ՈԾԲ (ՈԽԷ) Է. Ի Պենտակոստէէն յառաջի ծոմոյն պահս ցուրբաթ աւր պահել եւ յուրբաթուն ուտել՝ անկարգութիւն է. պահել պարտ է մինչեւ ցերեկոյն, եւ զուրբաթ որպէս կիւրակէ պատուեն եւ ի գործոյ դատարկացուցանեն՝ մեղք են, եւ կոչեն զնա ծեր, եւ ո՞յր տեսեալ է զնորա ծերութիւնն, զի Ե աւրն աւագ են քան զնա։
    23 ՈԾԳ (ՈԽԸ) Ը. Եւ որ ի չորեքշաբաթւոջ եւ յուրբաթու մարտիւրոսաց յիշատակ առնէ եւ տաւնս զենմամբ՝ մեղք են, զի եթէ ի կարգի էր, ապա Զատկին ուրբաթն աւր պարտ էր առնել մատաղ, զի Քրիստոս աստուած արարիչն երկնի եւ երկրի ուրբաթուն խաչեցաւ, եւ ընթերցուածք եւ սաղմոսք եւ Աւետարանք այն աւր շատ է, եւ ամենայն մարդիկ այն աւր ազատեցան ի մեղաց, եւ դրախտն այն աւր բացաւ ի ձեռն աւազակին, եւ զմարդիկ ի ծառայութենէ այն աւր ազատեաց եւ ի սատանայէ այն աւր զերծոյց Քրիստոս, բայց կարգք եկեղցւոյ զայն աւր զատ պահել հրամայեն, եւ փոխանակ նորա ուտել զայլ վեց աւուրսն մինչեւ ցՊենտակոստէն։
    24 ՈԾԴ (ՈԽԹ) Թ. Եւ որ Ծնունդ առնեն յառաջ քան զՅայտնութիւնն՝ չէ արժան, զի սուտ է, զի Ծնունդն եւ Յայտնութիւնն մի են, եւ յայտ յընթերցուածոյն է, որ ասէ. Յիսուսի Քրիստոսի ծնունդն էր այսպէս։ 25 
    ՈԾԵ (ՈԾ) Ժ. Դեւք առանց հրամանի Աստուծոյ ոչ իշխեն մտանել ի մարդ. եւ յայտ ի Սաւուղայ է, զի ասեն ծառայքն Սաւուղայ. Այս չար ի Տեառնէ խեղդէ զքեզ. եւ վասն Յոբայ Աստուած ետ հրաման, զի ասէ Տէր ցսատանայ. Ահա մատնեմ զնա քեզ. եւ յերամակ խոզիցն ոչ իշխեցին մտանել դեւքն առանց հրամանի Աստուծոյ, ապա ի մարդ զիա՞րդ իշխեն մտանել։ 26 Բայց, ասեն գիրք. Որ անմեղն է եւ առաքինանայ, իսկ յոմանց պատիժս խնդրէ եւ զոմանս խրատէ։
    27 ՈԾԶ (ՈԾԱ) [ԺԱ]. Բայց աւրէնս ոչ է պարտ առնուլ մինչեւ սրբի. ապա եթէ ի նմին վախճանի, եւ գոհութեամբ ընդունի ընդ մարտիւրոսս, պայծառանայ առաջի Աստուծոյ, զոր առաքեալ ասէ. Մատնեցի զայնպիսին սատանայի ի սատակումն մարմնոյ, զի ոգին ապրեսցի յաւուր տեառն մերոյ Յիսուսի Քրիստոսի։
