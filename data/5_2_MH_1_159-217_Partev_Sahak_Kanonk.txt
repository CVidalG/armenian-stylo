ՍԱՀԱԿ ՊԱՐԹԵՒ
ԿԱՆՈՆՔ ՍՐԲՈՅՆ ՍԱՀԱԿԱՅ ՀԱՅՈՑ ՀԱՅՐԱՊԵՏԻ
ՊԱՏԱՍԽԱՆԻ ԹՂԹՈՅՆ ՊՐՈԿՂԻ 
ՊԱՏԱՍԽԱՆԻ ՏԵԱՌՆ ՍԱՀԱԿԱՅ, ԹՂԹՈՅՆ ԱԿԱԿԱՅ

        
ԺԷ
ԿԱՆՈՆՔ ՍՐԲՈՅՆ ՍԱՀԱԿԱՅ ՀԱՅՈՑ ՀԱՅՐԱՊԵՏԻ ԳԼՈՒԽՔ ԾԵ
 1 Ա. Վասն զուսումնասէրս ձեռնադրել քորեպիսկոպոսս։
2 Բ. Վասն սրբոյ սեղանոյն զարդարուն պահելոյ։
3 Գ. Վասն զսաղմոսերգութիւնսն անխափան կատարել։
4 Դ. Վասն տեսուչ քորեպիսկոպոսին։
5 Ե. Վասն մինչ ժողովքն կատարին՝ շրջել քորեպիսկոպոսին եւ քննութիւն առնել։
6 Զ. Վասն երիցանց եւ ուխտի մանկանց։
7 Է. Վասն արբեցողաց եւ կռուողաց։
8 Ը. Վասն պոռնկորդւոց եւ երկակաց ոչ հաւասարել շնորհին։
9 Թ. Վասն երկիւղիւ հրաման տալ քորեպիսկոպոսի։
10 Ժ. Վասն դպրոցացն ի վանս։
11 ԺԱ. Վասն քորեպիսկոպոսի որ զաւշաքաղութեամբ յածիցի։
12 ԺԲ. Վասն խոյս տալ մեզ ի չարէն։
13 ԺԳ. Վասն երիցանց, վանականաց եւ համաւրէն ժողովըրդականաց։
14 ԺԴ. Վասն բառնալոյ զայսպիսի թշնամանս։
15 ԺԵ. Վասն գլխաւոր քահանային հանապազ կալ յեկեղեցին։
16 ԺԶ. Վասն զմկրտութիւնն առնել երկիւղիւ։
17 ԺԷ. Վասն սարկաւագի որ մկրտութիւն առնէ։
18 ԺԸ. Վասն պատարագիք ի գլխաւոր քահանային տանն եղիցի։
19 ԺԹ. Վասն աւելի տալ զշնորհ գլխաւոր քահանային։
20 Ի. Վասն մկրտութեան ձիթոյն։
21 ԻԱ. Վասն սպասու եկեղեցւոյ որ ի հարսանիս տան։
22 ԻԲ. Վասն քահանայից որ դայեկութիւնս առնեն։
23 ԻԳ. Վասն տգիտաց եւ երկականանց։
24 ԻԴ. Վասն քահանայից որ զգերեզմանս յեկեղեցիս առնեն։
25 ԻԵ. Վասն քահանայից որ զսրբութիւնսն ի տունս շինականաց տանին։
26 ԻԶ. Վասն ուսուցանելոյ զժողովրդականսն։
27 ԻԷ. Վասն տղայոց չաւրհնել պսակ։
28 ԻԸ. Վասն քահանայից յանդգնութեան։
29 ԻԹ. Վասն քահանայից միաբանութեան։
30 Լ. Վասն ժողովրդականաց որ յագապ հրաւիրեցան։
31 ԼԱ. Վասն որ տգիտութեամբ մեղանչեն։
32 ԼԲ. Վասն պտղոց եւ ընծայից։
33 ԼԳ. Վասն ոչ առնել գինարբուս ի լալիս։
34 ԼԴ. Վասն քահանայից զգուշացուցանել զյանցաւորս։
35 ԼԵ. Վասն աբեղայից։
36 ԼԶ. Վասն եկեղեցւոյ եւ վանաց թէ որպէս։
37 ԼԷ. Վասն միաբանելոյ վանաց եւ եկեղեցւոյ։
38 ԼԸ. Վասն վանաց թէ յինչ պատճառս շինեցաւ։
39 ԼԹ. Վասն ամաչեցուցանել զյանդգնեալսն։
40 Խ. Վասն յայտ առնելոյ զհատուցումն շնորհիցն։
41 ԽԱ. Վասն ագապի որ մասնականաւ։
42 ԽԲ. Վասն պատարագաց որ ի վասն կատարին։
43 ԽԳ. Վասն ամուսնացելոց քահանայից։
44 ԽԴ. Վասն սահմանադրութեան կանոնաց։
45 ԽԵ. Վասն եպիսկոպոսաց թէ ո՞րպէս պարտ է զպաշտաւնեայս Աստուծոյ խնամել։
46 ԽԶ. Վասն քահանայից թէ ո՞րպէս պարտ է պատուել զաստուածընկալ սեղանն։
47 ԽԷ. Վասն եպիսկոպոսաց։
48 ԽԸ. Վասն զգուշութեամբ պահեսցի սահմանս այս։
49 ԽԹ. Վասն եպիսկոպոսաց եւ վարդապետաց։
50 Ծ. Վասն եպիսկոպոսաց եւ իշխանաց։
51 ԾԱ. Վասն եպիսկոպոսի թէ ո՞րպէս պարտ է պահել զինչս եկեղեցւոյ։
52 ԾԲ. Վասն իշխանաց եւ ժողովրդականաց որք տուրս տան յեկեղեցի։
53 ԾԳ. Վասն թէ Աստուծոյ են ինչքն։
54 ԾԴ. Վասն թէ առաքելական պատուոյ եղեր արժանի։
55 ԾԵ. Վասն որք զտուրս տան։
    
   
ԿԱՆՈՆՔ1 ՍՐԲՈՅՆ2 ՍԱՀԱԿԱՅ ՀԱՅՐԱՊԵՏԻ3

Յաղագս քորեպիսկոպոսաց թէ ո՞րպէս պարտ է զկանոնական կարգն հաստատուն պահել յեկեղեցիս։
    2 ՇԻ (ՇԺԶ) Ա. Զի սրբոց բարեպաշտաց եւ առաքինութեամբ պայծառացելոց պարտ է հաւատալ զպատիւ կարգի պաշտամանս այսորիկ, վերագոյն ճառեցաւ ի մէնջ, որոց մաքուր են միտք յարծաթսիրութեան ախտէ, եւ ձեռք իւրեանց ի կաշառոց, ուսումնասէրք եւ պարկեշտք, որք բաւական իցեն եւ զայլս ուսուցանել, զամենայն յանձն արարեալ նոցա զեկեղեցիս, անյապաղ խնամով՝ պայծառացուցանիցեն աստուածահաճոյ վարուք, երկիւղածս եւ զգաստս եւ հլու յամենայն բարեյորդորութիւնս։
    3 ՇԻԱ (ՇԺԷ) Բ. Եւ զտաճարս աղաւթիցն՝ յորս սուրբ եւ աստուածընկալ սեղանն է հաստատեալ, յորոյ վերայ կատարի մեղսաքաւիչ եւ կենդանարար խորհուրդ մարմնոյ եւ արեան ապրեցուցչին մերոյ եւ Տեռան, ըստ արժանի բաւականութեանն զարդարուն պահեսցեն անխափան լուցմամբք եւ խնկարկութեամբք, եւ պարսպեալ եղիցի քաղաք որմովք. մերձ ի նա մկրտատուն շինեսցեն յաւանս, որպէս եւ սովորութիւն իսկ է, եւ յայլսն՝ ի նմին կանգնեսցի աւազան մկրտութեան, որոյ ծննդեամբ Հոգին սուրբ վերստին նորոգելով դրոշմէ լինել որդիս լուսոյ. վասն որոյ բազում պատուոյ մեծարանաւք պարտիմք մեծարել։
    4 ՇԻԲ (ՇԺԸ) Գ. Եւ պաշտաւն սաղմոսերգութեանն անխափան լիցի ի տուընջեան եւ ի գիշերի, ըստ աւրինակի մայրաքաղաքացի հաւրն հովուապետի. զի ամենայն ումեք չէ աւրէն եւ իշխանութիւն յապաղել զայն կարգ պաշտաման, կամ նորաձեւութիւնս ինչ առնել, այլ միշտ ի նմին յարամնալ։
    5 ՇԻԳ (ՇԺԹ) Դ. Զնոյն եւ տեսուչ քորեպիսկոպոսն պարտի համառաւտել զամենայն եկեղեցիս եւ եթէ ոք հեղգասցի եւ ըստերիւրեալ գտցի՝ յանդիմանեսցեն. կշտամբեսցեն խրատու վարդապետութեան, եւ գանիւք եւ տուգանաւք պատուհասեսցեն ատենական հրապարակաւ, զի եւ այլք երկիցեն։
    6 ՇԻԴ (ՇԻ) Ե. Քանզի պարտ եւ պատշաճ է յամենայն տարւոջ, յորժամ ժողովքն կատարիցին, ըստ կանոնական սահմանադրութեանց շրջել քորեպիսկոպոսաց ի հաւատացեալ նոցա եկեղեցիսն եւ քննութիւն առնել վարուց եւ կարգի պաշտամանն, թէ ո՞րպէս ունիցին, եւ համարս պահանջել յերիցանց եւ ի սարկաւագաց ժամուցն քարոզութեանցն եւ աղաւթիցն մատուցման եւ զկնքատուացն մի ըստ միոջէ յարմարումն կատարելութեան, եւ զպատարագամատուցացն սարսափելի խորհրդոյն պատշաճող սպասահարկութիւն, զի փոյթեռանդն յաւժարութեամբ եւ երկիւղիւ անդրդուելի պահեսցեն. վասն որոյ թէ հեղգայցեմք՝ համարս պահանջելոց եմք, եւ եթէ ոք տարտամ եւ յետնեալ գտանիցի ի սքանչելի ճառեցեալս աւանդութեանց, կրեսցէ պատուհաս սաստիկ, ո՛ ոք եւ իցէ, եւ ի պատուոյն իւրմէ զրկեալ եղիցի՝ մինչեւ հաշտեսցի ընդ նմա վարդապետն։
    7 ՇԻԵ (ՇԻԱ) Զ. Եւ ոչ միայն երիցանց եւ սարկաւագաց պարտ է մշտնջենաւորել ի պաշտամանն, այլեւ ամենայն ուխտի մանկանց. եւ եթէ ոք մեղկ եւ յոյլ իցէ՝ զնոյն կրեսցէ պատուհաս։ 8 Այլ զտգէտս եւ զզինուորս ամենեւին իսկ պարտ է որոշել ի շնորհէն վայելից, որ ինչ ի ժողովրդականաց ի տուն Աստուծոյ մտանիցէ. բայց թէ ինքեանք կամ զաւակք իւրեանց հրահանգիցեն լինել արժանի։
    9 ՇԻԶ (ՇԻԲ) Է. Նոյնպէս եւ զարբեցողսն որոշեսցեն եւ զկռուողսն՝ մինչեւ յապաշխարութիւն եւ յուղղութիւն եկեսցեն, ըստ առաջնորդին կամաց։
    10 ՇԻԷ (ՇԻԳ) Ը. Իսկ զպոռնկորդին եւ որ յերկրորդացն են նոցին հաւասար մինչեւ յերրորդ ծնունդ, ըստ առաջին կանոնացն հեռի կացցեն ի կարգէն եւ ի շնորհացն, զի պարկեշտ եւ սուրբ եւ աներկեւան եղիցի ուխտ պաշտաւնէից Աստուծոյ. զի թէ Ղեւտական ազգն այնպիսի պատուէր ընկալաւ սոսկալի եւ զգուշաւոր անարատ սպասաւորութեան՝ որչափ եւս առաւել այժմուքս են արժանաւոր փութոյ՝ ըստ Պաւղոսի վկայութեան։
    11 ՇԻԸ (ՇԻԴ) Թ. Արդ՝ զամենայն զայս ահիւ եւ երկիւղիւ պարտի հրաման տալ եւ կարգել տեսուչ քորեպիսկոպոսն, զլաւս եւ զաջողակս պատուոյ եւ մեծարանաց առնել արժանի, եւ զանպիտանսն խոշտանգանաց մանաւանդ զուսումնատեացսն. զի որ Կամակոր է յուսմանէ՝ անկանի ի չարիս ըստ գրեցելումն։
    12 ՇԻԹ (ՇԻԵ) Ժ. Վասն որոյ եւ անհատ պարտի պահել յարդարուն զդպրոցսն ի վանս եւ յայլ արժանաւոր տեղիս, զի լուսաւորեալք լուսով պատուիրանացն Աստուծոյ՝ զամենեսեան լուսաւորեսցեն. քանզի յորժամ ուխտն որ գլուխն է եկեղեցւոյ ընտիրք եւ պիտանիք լինիցին, եւս առաւել ժողովուրդն։ 13 Եւ եթէ եղիցի ոք ի ժողովրդենէն ծոյլ, վարուք առաքինութեան դիւրագոյն լիցի ածել յուղղութիւն, քանզի չէ փոքր յաղագս այդորիկ հոգ ի վերայ քորեպիսկոպոսին՝ այց առնել եւ վարուց ժողովրդեանն, եւ ըստ պարապոյ ուխտաւորեալ պահոցն եւ աղաւթից՝ ուրախացուցանել գրոց սրբոց վարդապետութեամբ, շահել զմեղուցեալսն, եւ տալ տեղեկութիւն կրթութեան եւ պահպանութիւն ամբիծ հաւատոյ, եւ զգուշանալ եւ փախչել ի հերձուածողաց եւ յաղծապիղծ գործոց, քանզի զդիտաւորութեան գործ նոցա է հաւատացեալ եպիսկոպոսին, ըստ աւրինակի բարգաւաճեալ մեծի մարգարէին Մովսէսի, որ կացոյց ոստիկանս ի վերայ ժողովրդեանն քննել եւ դատավճիռ հատանել. եւ զծանր ինչ բան առ ինքն հասուցանել, եթէ զգուշասցին եւ զգուշացուսցեն ըստ պատգամի մարգարէութեան, թէ Ահա սուր գայ. եւ ազգ երկրին ապստամբեալ անփոյթ առնիցէ՝ նոքա յանաւրէնութեան իւրեանց մեռցին, եւ նա ապրեցուսցէ զանձն իւր։
    14 ՇԼ (ՇԻԶ) ԺԱ. Ապա եթէ զաւշաքաղութեամբ յածիցի զհարկսն միայն պահանջել, եւ ագահութեամբ զոսկւոյ եւ զարծաթոյ մթերն փափագիցի մթերել, եւ պղերգացեալ ի մոռացաւնս զկանոնական քննութիւնս դարձուցեալ, զոր ամբողջ եւ անվթար պարտ էր պահել, բոլորովիմբ թողեալ, լքեալ զիւր դիտաւորութեան պահպանութիւնն, եւ եկեալ սուրն կորուսանիցէ զնոսա, ինքն եղիցի պարտական եւ ի ձեռաց նորա խնդրեցից զարիւնն։ 15 Վասն որոյ պատրաստ կալ հրամայէ ճշմարիտ քարոզն, հսկել եւ արթուն լինել. Զգոյշ կացէք անձանց եւ ամենայն հաւտիդ, յորում եդ զձեզ Հոգին սուրբ տեսուչս՝ հովուել զժողովուրդ Տեառն, զոր ապրեցոյց պատուական արեամբն իւրով։ 16 Եւ զերախտիս հատուցմանցն պարգեւ ի յայտ առնէ. Զի յերեւել հովուապետին՝ ընդունիցիք զանթառամ փառաց պսակն։
    17 ՇԼԱ (ՇԻԷ) ԺԲ. Եղիցի մեզ ամենեցուն խոյս տալ եւ փախչել ի չարէն եւ արդարութեանն լինել հետամուտ. յամենայն ժամ ի հաճոյսն Աստուծոյ ծախել զկեանս մեր, զի անձանց եւ այլոց բազմաց լինիցիմք առիթ փրկութեան, եւ բաւական եղիցուք համարձակելով ասել. Ահաւասիկ ես եւ մանկունք իմ, զոր ետ ինձ Աստուած։ 18 Շնորհաւք եւ մարդասիրութեամբ տեառն մերոյ եւ փրկչին Յիսուսի Քրիստոսի։
Նորին կարգ քահանայից առ ժողովրդականս եւ նոցին ժողովրդականաց հնազանդութիւն եւ կարգ ուղղութեան առ քահանայս։
    2 ՇԼԲ (ՇԻԸ) ԺԳ. Եղբարց սիրելեաց երիցանց եւ վանականաց, որպէս ամբաստանութիւն եղեւ առ մեզ ի բազում տեղիս ժողովրդականաց զքահանայից՝ թէ որպէս ծուլութեամբ ունին զկարգ եկեղեցւոյ պաշտաման եւ աղաւթից, եւ զայլ ամենայն կարեւոր առաջնորդութիւն. մանաւանդ ուսումնատեցութեան, զի ասացին թէ ինքեանք չեն ուսեալ, եւ զորդիս իւրեանց ի դպրոց ոչ ունին, եւ վասն տգիտութեան՝ երիցութեան արժանի ոչ լինին, եւ մեզ զրկանք են եւ նեղութիւն, զի դատարկացեալ եմք նոքաւք եւ ի նոցանէ, եւ ամենեւին անտեղեակ եւ անմխիթար գրոց սրբոց։ 3 Զնոյն զոր լուաք ի նոցանէ գիտացաք եւ մեք եւ զգացաք բազում, վասն զի ի շատ տեղիս ոչ զոք գտաք քահանայութեան արժանի ի տգիտութենէ, եւ ժողովուրդն խոպանացեալ մնայր, եւ մեք տարակուսեալք ոչ գտաք, որ զնոսին ինքեանս կարգել ի քահանայութիւն, այլ հրաժարեցուցեալ զնոսա ի բնակութենէն՝ աւտարաց պիտանեաց եւ գիտնոց տուաք զժառանգութիւն նոցա։ 4 Արդ՝ որպէս յամենայն ժամ պատուէր լեալ էր ի մեզէ առ ձեզ, եւ գրելով եւ հրաման տալով յանդիման՝ ամենայն կարգի եկեղեցւոյ եւ ձեր անձանց կազմութեան, արժան էր թէ խրատեալ էիք. եւ այդպիսի տրտունջ զձէնջ ի ժողովրդականաց ոչ հասանէր առ մեզ եւ ոչ զձեզ ի թերութեան տեսանէաք եւ ոչ զեղջ եւ ապաշաւ լինէր։ 5 Եւ վասն մտից եւ պտղոց եկեղեցւոյ զոր դուք ի ժողովրդականաց առնուք եւ մեր ձեզ թողեալ է. եւ եւս, զի ամենայն պատիւդ ձեր հայի առ գիտութիւն եւ արժանաւորութեամբ զկարգս եկեղեցւոյ ունել, եւ յորդորել զժողովուրդն ի խրատ բարի եւ ի պատկառանս, ամենայն հոգեւոր երկիւղածութեամբ։
    6 ՇԼԳ (ՇԻԹ) ԺԴ. Արդ՝ բարձէ՛ք այսուհետեւ ի ձեզէ զայդպիսի թշնամանս, զորդիսդ ի դպրոց կալարուք, զի գիտունք լինիցին. ծաներո՛ւք, զի որպէս կուրութիւն աչաց ատելի է մարմնոյն, նոյնպէս տգիտութիւն ոգւոյ ատելի է Աստուծոյ, մանաւանդ քահանայից, լուայք ի մարգարէէն, այլ աւրինակ կացուցէք ճշմարիտ զանձինս ձեր ժողովրդականաց՝ ամենայն պարկեշտութեամբ աղաւթից եւ պահոց անձանձրոյթ հոգ տանել։
    7 ՇԼԴ (ՇԼ) ԺԵ. Զամառն գլխաւոր քահանայն հանապազորդեալ յեկեղեցւոջն կացցէ, եւ այլ ընկերքն շաբաթուք առ նմա փոխանակաւ կացցեն, զի պաշտամունքն տուընջեան եւ գիշերոյ մի՛ խափանեսցին, վասն զի այդ է գործ մշակութեան եւ նոյն պատիւ։
    8 ՇԼԵ (ՇԼԱ) ԺԶ. Մկրտութիւն առնել երկիւղածութեամբ, եւ կանայքն ի ժամ մկտութեանն մերձ առ քահանայսն մի՛ իշխեսցեն կալ, որպէս սովորեցին ոմանք առնել յանդգնաբար եւ մկրտել ընդ նոսա, այլ ի տեղւոջ իւրեանց աղաւթեսցեն։
    9 ՇԼԶ (ՇԼԲ) ԺԷ. Եւ սարկաւագք մկրտութիւն մի՛ իշխեսցեն առնել, ապա եթէ արասցեն՝ լուծեալ լիցին ի սարկաւագութենէն հանդերձ պատուհասիւ, զի ոչ է սարկաւագն քահանայ, այլ սպասաւոր քահանային։
    10 ՇԼԷ (ՇԼԳ) ԺԸ. Եւ պատարագիք ի գլխաւոր քահանային ի տուն երթիցէ յամենայն ժողովրդականաց, եւ երէցեղբարք եւ այլ ընկերք նոցա մի՛ իշխեսցեն ի տունս իւրեանց առնուլ պատարագիք, թէպէտ եւ քահանայք իցեն. եթէ իցէ ոք որ առցէ ի տուն իւր՝ ընդ պատուհասիւ լիցին եւ գիտասցեն, զի ի մեզէ հատուցումն ընդունին արժանի ստունգանութեան իւրեանց։
    11 ՇԼԸ (ՇԼԴ) ԺԹ. Եւ գլխաւոր քահանայն վասն հանապազորդ յեկեղեցւոջ ի գործ կալ՝ Բ երդ աւելի առցէ, քան զիւր ընկերսն, թէ գեաւղ մեծ իցէ։
    12 ՇԼԹ (ՇԼԵ) Ի. Եւ յամենայն տեղեաց մերոյ իշխանութեան, յամենայն ամի զկնի սրբոյ Զատկին, զիւղ մկրտութեանն հարկաւորութեամբ բերցեն առ մեզ քահանայք, եւ աստի ի մեզէ ընկալցին աւրհնութիւն իւղոյն։ 13 Եւ անձամբ մի՛ աւրհնեսցեն ի տունս իւրեանց, որպէս սովորեցին ոմանք ի տգիտութենէ, վասն զի ոչ է իշխանութիւն այդ քահանայից, այլ եպիսկոպոսաց գործ է։
    14 ՇԽ (ՇԼԶ) ԻԱ. Եւ լսեմ թէ զեկեղեցւոյ սպաս, մանաւանդ զվարագոյր ի հարսանիս առագաստ փեսայի եւ հարսին, եւ զսկիհ գինի ըմպելոյ յանաւթս տան զինուորաց, վասն որոյ զքահանայն զայն արժան է խլել ի կարգէ իւրմէ, վասն այդպիսի խառնակ եւ չար գործոց, զոր յայսմհետէ այլ մի՛ ոք իշխեսցէ առնել. իսկ եթէ ոք գտցի արարեալ, լուծեալ լիցի ի քահանայութենէն, ամենեւին անմասն ի թողութենէ։
    15 ՇԽԱ (ՇԼԷ) ԻԲ. Քահանայ այր՝ եւ որ ի քահանայական կարգէն ժողովրդակալք յազատաց տունս, յիշխանի տունս ի դայեկութիւն եւ յայլ գործակալութիւն մի՛ իշխեսցեն առնել, զի այնու պատճառաւ զրկեալ նեղեն զժառանգակիցս իւրեանց, յորում գտան բազումք պարտաւորեալք. ապա թէ իցէ ոք որ յանդգնեսցի առնել, ի կարգէն իւրմէ դադարեալ լիցի, եւ ընկեր իւր ընդ նմա հաղորդել մի՛ իշխեսցէ, եւ ժողովրդականք զայնպիսին առ քահանայ մի՛ իշխեսցեն ունել։
    16 ՇԽԲ (ՇԼԸ) ԻԳ. Տգէտ երէցեղբարք՝ ժողովուրդ մի՛ իշխեսցեն ունել. երկականայք երէցեղբարք ընդ զինուորս կացցեն՝ որոշեալ ամենեւին յեկեղեցականացն եւ ի մասնէ եկեղեցւոյն, վասն զի եղեն մարմնասէրք։
    17 ՇԽԳ (ՇԼԹ) ԻԴ. Եւ որպէս եղեւ անառակ սովորութիւն քահանայից եւ նոցին կանանց՝ գերեզմանս առ եկեղեցիս առնել եւ ի տեղիսն սըրբութեան, յայսմհետէ յառաջ մի՛ իշխեսցեն առնել, այլ ի ժողովրդականացն հանգստարանս եղիցին եւ քահանայիցն հանգստարանք, զի սրբութեան տեղին պարկեշտութեամբ պատուեսցի։
    18 ՇԽԴ (ՇԽ) ԻԵ. Եւ արտաքոյ եկեղեցւոյ քահանայք մի՛ իշխեսցեն աւրէնս ի տունս շինականաց տանել եւ անդ տալ զսրբութիւնն, բայց հիւանդաց։
    19 ՇԽԵ (ՇԽԱ) ԻԶ. Ուսուցէք եւ զժողովրդականս յամենայն անառակութենէ ի բաց փախչել՝ յորկորստութենէ, յարբեցութենէ, ի հակառակութենէ, ի զրկելոյ զաղքատս եւ զընկերս իւրեանց. մի՛ կռուողս, մի՛ հանգանակողս, մի՛ չարասէրս. ատեսցեն զշնացողս, զգողս, զպոռնիկս, զաւազակս. ամենեւին մի՛ հաղորդեսցին եւ մի՛ ասպնջական լինիցին այնպիսեանցն, զի մի՛ եղիցին եւ ինքեանք ընդ նոսին որդիք կորստեան։ 20 Զմանկունս իւրեանց սնուսցեն երկիւղիւ խրատու պատուիրանաց Աստուծոյ. զի այսպիսի զգուշութեամբ բարի յոյս ոգւոց իւրեանց եղիցի առ Աստուած եւ բարեխաւսութիւն, մարմնոյ ամենայն առողջութեամբ զարդարեսցի։
    21 ՇԽԶ (ՇԽԲ) ԻԷ. Պատուէր արարէք նոցա, զի տղայոց կանայս մի՛ խաւսեսցին, եւ մի՛ կատարելոցն՝ առանց զիրեարս տեսանելոյ միմեանց հաճութեամբ. եւ դուք քահանայք, տղայոց ամենեւին իսկ պսակ մի՛ աւրհնէք մինչեւ ի կատարումն հասակի։ 22 Իսկ կատարելոցն որոց զմիմեանս ոչ իցէ տեսեալ ի հաճոյս ինքեան, պսակ մի՛ իշխէք դնել առանց քննութեան եւ ցնոսին ինքեանս հարցանելոյ՝ գուցէ բռնադատութեամբ ծնաւղացն ակամայ հաւանեալ իցեն, եւ զայնպիսի հարսանիս մի՛ իշխէք յանձն առնուլ, զի մինչեւ ցայսաւր յայդպիսի անկարգութենէ բազում վնասք գնացին յաշխարհի՝ հոգեւոր եւ մարմնաւոր։
    23 ՇԽԷ (ՇԽԳ) ԻԸ. Ապա եթէ լսեմ՝ եթէ ոք ի քահանայից յանդգնի եւ արտաքոյ մերոյ հրամանի այնպիսեացն պսակ աւրհնեսցէ՝ գիտասցէ, զի քահանայն պատուհաս կրեսցէ ըստ աւրինակի վնասակարացն, եւ ծնաւղքն ոչ անպարտ լինին ի պատուհասէ։
    24 ՇԽԸ (ՇԽԴ) ԻԹ. Քահանայք միաբան կատարեսցեն զպաշտաւնն, եւ զպատարագ ագապացն առանց Աւետարան կարդալոյ մի՛ իշխեսցեն քահանայք մատուցանել. ապա եթէ գտցի ոք ի նոցանէ յորկորստութեան յառաջ քան զպատարագն, ի պատարագին հաց մի՛ իշխեսցէ երթալ եւ յընկերաց իւրոց որոշեալ կացցէ։
    25 ՇԽԹ (ՇԽԵ) Լ. Նոյնպէս եւ շինականք որ յագապ հրաւիրեցան՝ պաշտաման եւ պատարագի հաղորդեսցին. յառաջ քան զպատարագն մի՛ իշխեսցեն ի տունս իւրեանց ուտել եւ ըմպել։ 26 Եթէ իցէ ոք որ յառաջագոյն կերիցէ եւ արբցէ ի տան իւրում, ի հաց պատարագին մի՛ իշխեսցէ երթալ, զի մի՛ եղիցի դատապարտութիւն անձին եւ թշնամանք հոգեւոր տաւնին, զի խեղաբարութիւն անուն այն իսկ է. եթէ ոք յանդգնեսցի գալ՝ քահանայքն եւ ընկերք իւրեանց մի՛ թողցեն ի ներքս, զի ատելի է եկեղեցւոյ այնպիսի անառակութիւն։
    27 ՇԾ (ՇԽԶ) ԼԱ. Եւ որք սովորեցին տգիտութեամբ մեղանչել ժողովրդականք՝ որ զպատարագի կաշի եւ ճրագու բաժանեն ընդ քահանայս, եւ յիւրեանց տունս տանին պատճառաւ վանաց, յասմհետէ յառաջ մի՛ իշխեսցեն բաժանել. ապա եթէ իցէ ոք որ բաժանիցէ՝ քահանայն զպատարագն մի՛ մատուսցէ, զի մի՛ մեղաց այնպիսւոյն հաղորդեսցի, քանզի ոչ է բաժինն այն բարի արարողաց պատարագին։
    28 ՇԾԱ (ՇԽԷ) ԼԲ. Զպտուղս զնախնեաց կարգեալս՝ եւ զամենայն ընծայս ուխտից զԶատկաց եւ ագապաց եւ զայլոց տաւնից՝ ժողովրդականք սիրով եւ լրջմտութեամբ հատուսցեն յեկեղեցիս, որպէս աւրէն է. զոգւոյ եւ զմարմնոյ պատճառս կենդանութեան մի՛ արգելեալ խափանեսցեն եւ խափանեսցին ի կենդանեաց ոգւոց։ 29 Իսկ եթէ ոք կամակարութեամբ ապստամբեալ յիւրմէ քահանայէն եւ ի վանաց՝ արտաքոյ իւրոյ եկեղեցւոյն ի վանս ուրեք կամ յանապատս զպտուղս եւ զպատարագս մատուսցէ՝ այնպիսին ինքն եւ ընդունաւղքն հեռի լիցին յաւրհնութենէ եւ ի հաղորդութենէ ընկերաց հանդերձ ընտանեաւք, մինչեւ ապաշխարեսցէ եւ տուժեսցի յեկեղեցւոյ, վասն զի եղեւ պատուիրանազանց եւ աստուածամարտ։
    30 ՇԾԲ (ՇԽԸ) ԼԳ. Գինի ըմպելիս ի լալիս մի՛ արասցեն, աշխար ի վերայ մեռելոյ մի՛ ոք առցէ, քանզի դիւական են ամենայն այնպիսի իրք. ապա եթէ իցէ ոք եւ անհնազանդեալ արասցեն՝ պարտական եղիցին ապաշխարութեան առ դուրս սուրբ եկեղեցւոյն։
    31 ՇԾԳ (ՇԽԹ) ԼԴ. Եւ քահանայք զգուշասցին զյանցուցեալն միաբան առնել արտաքոյ եկեղեցւոյ, եւ մի՛ ի խրոխտ եւ ի հակառակութիւն ընդդիմանալ միմեանց անարգել անձամբ զանձինս, այլ խաղաղութիւն եղիցի ձեզ յամենայն ժամ սիրելիք եւ գործակիցք։
    32 ՇԾԴ (ՇԾ) ԼԵ. Յիշեցուցանեմ եւ ձեզ կրաւնասէր վանականաց ամենեցուն, վասն զի հրաժարեալ էք ի կենաց երկրաւորաց, եւ պարապեալ Աստուծոյ եւ աստուածայնոցն, զի նմանեսցէ անուանդ խոստովանութեան ե՛ւ գործքդ. եւ եղիցի ձեզ սիրելի՝ պարկեշտութիւն, արթնութիւն, պաշտաւնսիրութիւն, նմանութիւն բերել յանձինս հրեշտակական վարուց, աւտարսիրութիւն եւ եղբայրսիրութիւն։
Նորին սրբոյն Սահակայ. Թէ որպէս սահմանեցաւ կարգ ուխտի եւ որոշման վանաց։
    2 ՇԾԵ (ՇԾԱ) ԼԶ. Քանզի բազումք կարծեցին տգիտութեամբ ա՛յլ զոմն եկեղեցի ասել եւ ա՛յլ զոմն վանս, եւ տխմար բանիւք իւրեանց կամեցան կռիւս եւ հերձուածս մուծանել ի մի միաբանութիւն հաւատոց եւ մոռացան զպատուիրանին բանն որ ասէ. Մի է Տէր, մի հաւատք, մի մկրտութիւն. զի որ այլ եւ այլ կամին ասել՝ յայտնապէս եւ զհաւատոցն ցուցանէ զբաժանումն. քանզի եկեղեցի ոչ ցուցանէ մեզ պատուիրանն Աստուծոյ՝ որ ի քարանց եւ ի փայտից է շինեալ, այլ զհաւատովն շինեալ զազգ մարդկան ի վերայ վիմին հաստատութեան. ապա ուրեմն ճշմարիտ հաւատն է եկեղեցի, որ գումարէ եւ շինէ զմեզ ի մի միաբանութիւն գիտութեան Որդւոյն Աստուծոյ։ 3 Քանզի նոյն ինքն Կենարարն ուսուցանէ ասելով ցՊետրոս. Դու ես վէմ, եւ ի վերայ այդր վիմի շինեցից զեկեղեցի իմ, եւ դրունք դժոխոց զքեզ մի՛ յաղթահարեսցեն։ 4 Արդ՝ զի՞նչ իմանայցեմք զասելն ցՊետրոս վէմ, մի՞թէ որպէս զմի ոք ի քարանց. քաւ լիցի, այլ մարդ բանաւոր, գլուխ առաքելական դասուն. եւ զի անդրդուելի հաւատովք խոստովանեաց զՔրիստոս որդի Աստուծոյ, երանութիւն ընկալաւ եւ վէմ անուանեցաւ։ 5 Ապա ուրեմն եւ շինեալքն ի վերայ նորա ոչ են քարինք անշունչք, այլ մարդիկ՝ նորին հաւատոյ հաղորդակիցք։ 6 Քանզի ոչ դանդաղին գիրք սովին անուամբ ձայնել զՏէրն մեր եւ զփրկիչ երբեք երբեք ըստ պիտոյից. յիշատակէ ահա եւ երանելին Պաւղոս զանուն եկեղեցւոյ ասելով. Զորս եդն Աստուած յեկեղեցւոջ այս են՝ նախ զառաքեալս, երկրորդ զմարգարէս, երրորդ զվարդապետս եւ որ ի կարգին է։ 7 Տեսանես զյարմարումն եւ զբարձրութիւն եկեղեցւոյ. զսուրբ եւ զամբիծ հաւատոյն ասեմ, որոյ առաքեալք եւ մարգարէք եւ վարդապետք են նաւավարք, ունելով նաւապետ զմարմնացեալ եւ զմարդացեալ բանն Աստուած. եւ զնա իսկապէս խոստովանիմք ասել մայր եկեղեցւոյ ի Քրիստոս հաւատացելոց, քանզի զաւրէն նաւի զամենեսեան յինքն ամփոփելով ցամաքաթեւ յամենայն աշխարհական ծփանաց կարող լինի ապրեցուցանել. բայց միայն աներկեւան պահեսցուք զհաւատս՝ որով շինեցաք բանաւոր եւ մտաւոր եկեղեցի ի վերայ հիման առաքելոց եւ մարգարէից։ 8 Այսմ եկեղեցւոյ ուսուցանէ Տիմոթեայ խնամ ունել երանելի առաքեալն սիւն եւ հաստատութիւն անուանելով. յայտնի է, ասէ, ի նմա խորհուրդ աստուածապաշտութեան։ 9 Եւ յիրաւի, մանաւանդ թէ ճշմարիտ իսկ, զի ոչ են բաւական անձայնաւոր կամ անշունչ արարածք յայտնել զխորհուրդ աստուածպաշտութեան, այլ միայն բանաւոր եկեղեցիս։ 10 Վասն այսորիկ եւ սաղմոսն բարձրաձայն գոչէ, թէ Աւրհնութիւն նմա յեկեղեցիս սրբոց։ 11 Ահա եւ Սամուէլ մարգարէ որ հաւատարիմն կոչեցաւ՝ զնոյն ուսուցանէր ի պատուիրելն իւրում Սաւուղայ, Իբրեւ գնասցես յինէն՝ հանդիպեսցիս եկեղեցւոյ՝ պարու մարգարէից մարգարէացելոց։ 12 Եւ դարձեալ թէ եկեղեցացաւ ժողովուրդն ի Դանայ մինչեւ ի Բերսաբէէ իբրեւ զայր մի եւ եկեղեցի մարգարէից մարգարէացելոց, եւ Սամուէլ կայր ի վերայ նոցա։ 13 Եւ աւրհնեաց Սողոմոն զեկեղեցին եւ լու եղեւ բանս այս յականջս եկեղեցւոյն. եւ եկեղեցիքն հաստատէին ի հաւատս, եւ լուայ զպատգամս զայս ի միջոյ հրոյ յաւուրն եկեղեցւոյ. քանզի եկեղեցի արար գլուխ մարգարէիցն Մովսէս զցեղսն Իսրաէլի հրամանաւ Աստուծոյ". Եկեղեցացո, ասէ, զժողովուրդն ի դուռն խորանին վկայութեան։ 14 Տեսանես, զի ոչ եթէ զխորանն կոչէ եկեղեցի, յորում կայր արկղն կտակարանաց, եւ միւս խորանն, որ կոչէր սրբութիւն, այլ զհաւատացեալ ժողովուրդն աւետարանէ։ 15 Վասն այնորիկ եւս առաւել բարձրագոյն եւ առաքեալն Պաւղոս նորագոյնս իմն եւ յաւէտ հրաշալիս, քանզի ցուցանէ զեկեղեցի անդրանկաց գրելոց ոչ յերկրի, այլ յերկինս, որոց անուանք գրեալ են ի դպրութեան կենաց։ 16 Տեսե՞ր զճշմարիտ հիմն եկեղեցւոյ, վասն որոյ Փրկիչն ասաց խնդալ զառաքեալսն, թէ Խնդացէ՛ք զի անուանք ձեր գրեալ են ի դպրութեան կենաց. եւ զանապական, որոյ սկիզբն կալաւ շինելոյ յերկրի, որ անցանելոց է, եւ աւարտեցաւ ի կատարս երկնից բարձրութեան։ 17 Այս է խորհուրդն եկեղեցւոյ. զայս ուսաք ասել կաթողիկէ առաքելական եկեղեցի, զի ընդ ամենայն տիեզերս հաւատացեալք ի Քրիստոս առաքելական յորջորջին եկեղեցի, վասն տէրունական հրամանին, որ առ նոսա թէ՝ Գնացէք ընդ ամենայն երկիր, աշակերտեցէք զամենայն հեթանոսս, մկրտեցէք զնոսա յանուն Հաւր եւ Որդւոյ եւ սուրբ Հոգւոյ, ուսուցէք նոցա պահել զամենայն, զոր ինչ պատուիրեցի ձեզ։
    18 ՇԾԶ (ՇԾԲ) ԼԷ. Արդ՝ թէպէտ եւ փոքր ի շատէ ասացաք յաւրինակացն, որ բազմապատիկ կան ի գիրս սուրբս վասն եկեղեցւոյ սրբոյ, բաւական եղիցի. քանզի յայտնի եղեւ անքակ միութիւն, եւ ոչ երկպառակեալ, որպէս կամեցան պատառումն առնել եւ կռիւս վաղվաղակի տխմարութեամբ իւրեանց. զի ի ճշմարիտ հաւտէն Քրիստոսի, որ է եկեղեցի Աստուծոյ՝ նա միայն է պատառեալ եւ անջատեալ, որ ի հերձուածս կործանի եւ մեղաց լինի պաշտաւնեայ, զի մեղքն բաժանեն եւ աւտարացուցանեն յԱստուծոյ։ 19 Բայց զայս ասելով մեր՝ զանբաւ միաւորութիւն եկեղեցւոյ յայտնի արարաք, եթէ զի՞նչ է եկեղեցի։ 20 Այլ ոչ եթէ արհամարհել ինչ ուսուցանեմք զշինուածովք պատուեալ զտեղիսն, որ անուանին ժողովրդանոցք, քանզի ի նոսա ժողովին քահանայք եւ մանկունք ուխտի եւ պաշտաւնեայք Աստուծոյ՝ կատարել զաղաւթս եւ զխնդրուածս, վասն որոյ եւ աղաւթարանք կոչին եւ սրբարանք. եւ հաստատեալ կայ ի նոսա տէրունական սեղանն յորոյ վերայ զհացն եւ զգինին պատարագեմք, յաւրինակ կենդանարար մարմնոյ եւ արեանն Քրիստոսի, որ միշտ անծախապէս բաշխի ի մեզ ի քաւութիւն եւ ի թողութիւն մեղաց. եւ ի նոսա կայ ուղղեալ աւազան մկրտութեան, որով լուսաւորեալք վերստին ծննդեամբ եւ հոգւովն սրբով, դրոշմիմք ի յոյս կենացն յաւիտենականաց. եւ հանապազ անդր գումարելով՝ լսեմք սաղմոսերգութիւնս եւ զպատգամս պատուիրանացն Աստուծոյ։ 21 Եւ վասն զի միշտ անդր ժողովիմք, եւ ապաւէն ապաստանի է մեզ, զամենայն առասացեալսն ի նմա կատարել սովորութիւն եղեւ եկեղեցի անուանել յարանուանաբար, այլ ոչ բնաւորապէս։ 22 Եւ քանզի բազումք այսպէս կան վկայարանք ուրեք ուրեք յանուն, ճանաչեմք եթէ համանուն նոցա են շինեալք, այլ ոչ եթէ ինքեանք իսկ յորոյ անուն շինեցան. եւ մի պատիւ է ամենեցուն, զի մի խորհուրդ կատարի, քանզի սեղանն ամենայն ուրեք տէրունական ասի եւ պատարագն. բայց միայն տաւնիւքն զանազանին, զի իւրաքանչիւր տեղւոջ սովորութիւն է կատարել զկարգ տաւնիցն։
    23 ՇԾԷ (ՇԾԳ) ԼԸ. Արդ՝ արժանաւոր է եւ զառաջին ճառ բանին յիշատակել, թէ որպէս կամ յինչ պատճառս շինեցան վանք, քանզի այսմ ոչ եթէ Հայոց միայն ազգս կալաւ փոյթ յանձին, այլ եւ Յոյնք եւ Հոռոմք եւ Ասորիք, եւ այլ ամենայն ազգք ի Քրիստոս հաւատացելոց՝ զոր եւ երիցս երանեալն քաջ նահատակն Քրիստոսի Գրիգորիոս՝ կատարեաց շնորհելով նմա ի Հոգւոյն սրբոյ զաւգուտ մատակարարութեանն։ 24 Քանզի բազմապատիկ աւգտի է առիթ եւ սիւն հաստատութեան ճշմարտութեան ուխտի մանկանց, զի փայփայէ եւ թեւակոխէ ի հրահանգս հոգեւորս. եւ զորս ամենեցուն քահանայից եւ ժողովրդականաց պարտ է յարգել եւ մեծարել զվարդապետս, եւ միանգամայն իսկ զամենայն պաշտաւնեայս ուխտի՝ առանց տարակուսանաց անդր մտանեն յընդունելութիւն կամաւորական։ 25 Վասն այսորիկ իսկ եւ դիպողագոյն եդաւ անուն վանք, զի անտրտում որոց պիտոյ իցէ՝ տացեն. եւ ոչ միայն առ աւտարս է աւգուտ նոցա յաճախեալ, այլ առաւել եւս գեաւղջն յորում շինեցաւ, քանզի աւրէն է նոցա սփոփել զհիւանդս եւ մխիթարել զսգաւորս։ 26 Եւ որք ամուսնութեանն են պարապեալ քահանայք՝ բազում անգամ պատաղին ի մշակութիւն, եւ կանանց իւրեանց հնարին լինել հաճոյ, որպէս առաքելականն իսկ ճշմարտէ բան։ 27 Իսկ ի վանեարն բնակեալք՝ կուսութեամբ են պարկեշտացեալք միշտ մարտնչելով ընդ հուր ախտին, զոր բնութիւնն վառեալ բորբոքէ, եւ անյապաղ զպաշտամանն կատարեն զկարգ, զխաղաղութիւն խնդրելով ամենայն աշխարհի, եւ զգեղջն շինութիւն եւ զառողջութիւն ի տուէ եւ ի գիշերի բազում արթնութեամբ։ 28 Վասն այնորիկ ազատ յամենայն հարկապահանջ իշխանաց՝ սահմանս ընկալաւ եւ անդս, եւ զերիցագոյն պատիւ ժառանգեաց յուխտի սրբութեան եկեղեցւոյ։
    29 ՇԾԸ (ՇԾԴ) ԼԹ. Արդ՝ ամաչեսցեն որք յանդգնեցան տխմարութեամբ իւրեանց եւ անզգամութեամբ ա՛յլ զոմն ասել զեկեղեցի եւ ա՛յլ՝ զվանս, քանզի յայտնի եղեւ անբաժանելի միութիւն անդամոց եկեղեցւոյ ի Քրիստոս հաւատացելոց. Զի անդամք եմք միմեանց ի շինումն հաւատոց սիրովն Աստուծոյ։ 30 Նոյնպէս եւ ժողովրդանոցք եւ մատրունք, զոր սովորութիւն եղեւ ի վաղնջուց հետէ կոչել եկեղեցիս, թէպէտ եւ բազում է ըստ գիւղից գիւղից եւ քաղաքաց քաղաքաց, սակայն ոչ են բազումք ի բազումս բաժանեալք, այլ մի եւ նոյն խորհուրդ կատարի յամենեսեան. եւ ըստ խորհրդոյն ոչ ասի ոմն մեծ ի նոսա եւ ոմն փոքր, այլ ըստ աշտիճանի իշխանութեան եւ այսպէս յարմարեալ, եւ բազում փութով պարտ է ի նմին մշտնջենաւորել. քանզի ոչ եթէ ի մարդկային կարծեաց է ճառեցեալ սահմանադրութիւնս, այլ յաստուածաշունչ գրոց երկրորդեցաւ ի մէնջ բացորոշաբար, եւ որ հակառակն կան՝ ոչ մարդկան, այլ Աստուծոյ հրամանին կան հակառակ. եւ որ կամինն կալ հակառակ՝ անձանց դատաստանս ընդունին։
    31 ՇԾԹ (ՇԾԵ) Խ. Արդ՝ պարտ է մեզ զհատուցումն շնորհից սահմանադրելով հաստատել յայտարարութեամբ՝ թէ ո՛րպէս պարտ է հատուցանել ի վանս եւ կամ ամուսնացելոց քահանայից։
    32 Տաւն սրբոյն Յովհաննու Մկրտչի եւ վկայի, զոր նախակարգեաց առաքեալն եւ խոստովանողն Քրիստոսի եւ հայր վերստին նորոգման բոլոր Հայաստան աշխարհիս Գրիգորիոս՝ ի վանս, զի ուխտադրութեան պահաւք հաստատեցաւ։ 33 Եւ որ ինչ միանգամ ա՛յլ ինչ ուխտք են՝ ի վանս, կատարեսցին. եւ շաբաթք, եւ պահք, եւ ծոմք, զի ուխտից են կատարմունք, զի ուխտաւորեալ են բնակիչք, շնորհիւ ուխտին կերակրեսցին։ 34 Եւ տաւն ամենայն մարտիւրոսաց զոր մատուռն կոչեմք։ 35 Վարդավառին մատաղենիքն միայն պտուղ յամենայն արմտեաց քոռ քոռ ի ժողովրդականաց եւ յամուսնացելոց քահանայիցն յառաջին արմտեացն, այսինքն յընտրոցն, զի զեղծցին կալք ցորենոյ եւ հնծանք գինւոյ եւ իւղոյ, եւ մի՛ ի վատթարացն իբրեւ զԿային, գուցէ զնորին լուիցուք զպատուհաս։ 36 Տաւն սրբոյ Յայտնութեանն, եւ քառասնորդք նորա, եւ Տեառնընդառաջն, եւ Առաջաւոր պահոցն կատարումն։ 37 Տաւն միջնոց քառասներորդացն Զատկի, աւր Ղազարու, մեծ հինգշաբաթի Զատկին, յորում Կենարարն մեր աւանդեաց աշակերտացն զխորհուրդս նորոյ ուխտիս։ 38 Երկուշաբաթի Զատկին ընծայիւք եւ հաճոյակատար աւժտիւք դիր Զատկին, տաւն Ամբառնալոյ Տեառն յերկինս, տաւն Վախճանելոցն յելս հրոտից ամսոյ։ 39 Այսոքիկ տաւնք։ 40 Ի վանս՝ յուխտաւորեալ տեղիսն երթիցէ նախանն, զի կերիցեն պաշտաւնեայք տեղւոյն եւ հիւրք. զի քահանայից, թէպէտ եւ ամուսնացեալք իցեն, եւ աբեղայից եւ ամենայն իսկ ուխտի մանկանց չէ արժան ի շէնս աւթել, այլ ի վանս. բայց թէ ուր ոչն գուցեն՝ ե՛ւ զկողոպուտ վախճանելոյ տանուտէրանց ի տախտէ եւ յաթոռոյ, մինչեւ ցպնակ եւ ցդրգալ, եւ որ ինչ անձին զգեստն է մինչեւ ցկաւշիկս եւ ցգաւտի, ե՛ւ անկողինն երթիցէ ի վանս, զի հանգիցեն ի վերայ նորա յայնր մտեալ հիւրքն եւ աւրհնեսցեն։
    41 ՇԿ (ՇԾԶ) ԽԱ. Ագապն որ մասնականաւ է՝ կէս կաշւոյն երթիցէ ի վանսն եւ երկու մասունք ճրագուին, իսկ քահանայիցն՝ բաւանդակն, եւ ոչխարին մորթն, եւ դմակն անդամովն, եւ ճրագուն եւ խախացոցն։ 42 Եւ պանդուխտք, որ ի տունս քահանայիցն իցեն, եւ նոցին եղբարց նոյնպէս տայցեն. եւ զամենայն պատարագս հասարակաց կերիցեն պաշտաւնեայք եւ աղքատք բազում մեծարանաւք, եւ եղբարք հաւատացեալք. եւ զհաց տաւնի նորեացն առհասարակ կերիցեն ամենայն պաշտաւնեայք. նոյնպէս եւ զհաց ապաշխարողացն զոր յաւուրս քառասնորդացն առնեն հանգիստ շաբաթու կամ կիւրակէի։
    43 ՇԿԱ (ՇԾԷ) ԽԲ. Բայց պատարագքն որ ի վանս կատարին, երախայրիքն՝ եթէ անապատ իցէ՝ գեաւղջն անդր տացեն. ապա եթէ ոչ՝ ամուսնացելոց քահանայիցն տացեն. քանզի չէ աւրէն ումեք զհասն Տեառն ի յարկի իւրում թողուլ։
    44 ՇԿԲ (ՇԾԸ) ԽԳ. Իսկ ամուսնացելոց քահանայիցն եղիցին տաւնք շաբաթն՝ Զատկի, եւ Զատիկն սուրբ, եւ երկրորդ Զատկին եւ յերկրորդ Զատկէն ի վեր կիւրակէքն ամենայն եւ Պենտակոստն եւ տաւն սրբոյ Աստուածածնին եւ Վարդավառն, բայց ի մատաղենեացն, որ է կատարումն քառասնորդացն առաքելական տաւնից հաւատացելոց Զատկի, եւ զպտուղ յամենայն արմտեաց քոռ քոռ, եւ պատարագք, որ մասնականաւ են կէս կաշւոյն եւ ճրագուին զերկու մասունս ի վանս թողլով զպաշտաման եւ զլուցման, զմին տարցին, զի լուծման մասնն, եւ որ ոչխարաւ է դմակն անդամո՞վ եւ ճրագուն, եւ խախացոցն, եւ մորթն եւ զգեստն միայն տանտիկնանց վախճանեցելոց։ 45 Եւ տաւն Բարեկենդանին եւ Ողոգոմեանն մեծ, որ թարգմանի բարեբանեալ աւր, եւ թէ այլ տաւն ոք կատարեսցէ յանուն առաքելոց եւ մարգարէից, հասարակ եղիցի, զի այնպէս աներկեւան եւ առանց հակառակութեան պաշտաւնէիցն կացցեն դասք, գիտելով որում շնորհի արժանաւորք եղեն. զի պարկեշտութեամբ եւ ուսումնասիրութեամբ վարեսցին. եւ մի՛ եղիցին բանակռիւք, այլ սիրունք, արթունք եւ զուարթունք յամենայնի, զի բաւական լիցին խրատել զստահակսն եւ զյուլացեալսն ածել ի կարգ հաւատոյ, քանզի այդ գործ է վարդապետի եւ հոգեւոր հովուի։
    46 ՇԿԳ (ՇԾԹ) ԽԴ. Այս սահմանադրութիւն կարգաց գրեցաւ հրամանաւ երանելւոյն Սահակայ մեծ հայրապետի Հայաստան աշխարհի, ընկալեալ ի քաջ նահատակէն՝ ի տեառնէն Գրիգորէ՝ թարգմանեցաւ միայն յունէ ի հայ։
    47 Արդ՝ եթէ ոք անհնազանդեալ կանոնիս նորոգաձեւել կամեսցի զկարգեալ սահմանադրութիւնս, մի՛ ընկալցի մասն եւ վիճակ ժառանգութեան յարքայութեանն Քրիստոսի եւ Աստուծոյ։ 48 Եւ որ ոք միաբանեալ կատարեսցէ՝ ընկալցի զաւրհնութիւն ի Տեառնէ հաղորդելով պարգեւացն եւ անվախճան հանգստեանն երջանկին Գրիգորի եւ հաւր մերոյ Սահակայ, եւ նոցին հետեւելոց ճշմարիտ ուղղափառութեան, որք ի մեծ եւ յերեւելում աւուրն են պսակելոց, յամենաբաւական աջոյն անթարգմանելի պայծառութեամբ մշտնջենաւորեալք յաւիտեանս յաւիտենից. ամէն։
Նորին. թէ որպէս պարտ է եպիսկոպոսաց ունել զընտանիս սրբոյ եկեղեցւոյ։
    2 ՇԿԴ (ՇԿ) ԽԵ. Այցելու եւ հասարակաց հայր է եպիսկոպոսն, վասն այնորիկ իսկ առանց ակնառութեան պարտի խնամել զհաւատացեալս նմա յԱստուծոյ հաւտն, եւ անաչառութեամբ յանձանձել զուխտ սրբոյ եկեղեցւոյ, տեսուչս եւ առաջնորդս գաւառաց եւ գեաւղից կացուցանելով, որք անուանին քորեպիսկոպոսք. զի սրբոց եւ նախանձաւորաց աւրինաց. եւ հմուտ եղելոց վարդապետութեան՝ արժանաւոր է տալ զայնպիսի պատիւ, որք զժողովուրդն բաւական լիցին խրատել՝ շահելով զմեղանչականութեամբ զմոլորեալսն եւ պայծառացուցանելով զճշմարիտսն ճառագայթաւէտ պատուիրանացն պատմութեամբք։
    3 ՇԿԵ (ՇԿԱ) ԽԶ. Զի եւ քահանայք առանց տարակուսանաց ուսանիցին մեծարել զաստուածընկալ սեղանն, յորոյ վերայ կատարի կենդանարար խորհուրդն ապրեցուցչին մերոյ Տեառն, եւ զփրկական աւազանն մկրտութեան, որոյ ծննդեամբ վերստին նորոգիմք ի յոյս կոչմանն Աստուծոյ։ 4 Արդ՝ մի՛ ոք զայսպիսի տեսչութիւնս զինուորաց կամ տգիտաց ումեք հաւատասցէ, եւ մի՛ մերձաւորաց իւրոց՝ շնորհուկս ինչ նոցա առնելով սիրոյ գեղձմամբ, յորմէ կանխաւ հրաժարեցոյց Փրկիչն մեր եւ տէր. Ո՞վ է իմ, ասէ, մայր եւ եղբայր, եթէ ոչ սիրողք պատուիրանացն Աստուծոյ, զոր եւ արդեամբք իսկ կատարեաց՝ մեզ աւրինադրելով. Յակոբոս եւ Յուդաս եւ Յովսէս եղբարք յորջորջէին եւ Պետրոս եւ Յովհաննէս եւ այլ բազմութիւն աշակերտացն յոլով ժամանակս կատարեցին սպասահարկութիւնս, վիշտս եւ նեղութիւնս կրեցին, գուն գործեալ ոգւով չափ. եւ անաւթ ընտրութեան ոչ զոք ի նոցանէ անուանեաց։ 5 Իսկ Պաւղոս, որ հայհոյիչ եւ հալածիչ եւ թշնամանիչ զինքն անուանէր՝ Անաւթ ընտրութեան, ասէ, ինձ է նա, կրել զանուն իմ առաջի հեթանոսաց՝ եւ թագաւորաց՝ եւ որդւոցն Իսրաէլի։ 6 Տեսանե՞ս զի ոչ է ակնառութիւն առաջի Աստուծոյ. եթէ աչառիցէք, մեղս գործէք։ 7 Արդարեւ որ ոչն վարիցի այսպիսի առաքինութեամբ եպիսկոպոսն՝ ոչ կարէ աշակերտ լինել Տեառն, այլ յոյժ հեռի եւ աւտար է, որպէս զմի ոք ի ստունգանողաց Փրկչին։ 8 Զպատուիրանաց սիրողս եւ զկատարողս սահմանեաց, ասէ, իւր եղբարս. եւ թէ՝ Որ սիրէ զհայր կամ զմայր, զուստերս եւ զդստերս առաւել քան զիս, ոչ է ինձ արժանի։ 9 Եւ դուք ի բարձրանալ հրամանացն ի վայր կործանեալ ընդ երկիր քարշելով փարիք զտոհմային զազգականաւք, պէսպէս հնարելով հնարս, զի գիրգ եւ փափուկ առնիցէք, եւ աւելաստացութեամբքն զեղուցուք զտունսն, մոռանալով զքստմնելի պատգամն ինքնասաց Աւետարանին, թէ՝ Ամենայն տունկ՝ զոր ոչ տնկեաց հայր իմ երկնաւոր, խլեսցի։ 10 Տեսանէ՞ք, զի զոր յոլով ժամանակաւք տաժանիք եւ ջանայք արմատացուցանել, զկիսաւուրցն կազմէք որոգայթ սատակման. ըստ այնմ թէ՝ Որ ամբարէ զմեծութիւն առանց իրաւանց, ի կէս աւուրց իւրոց լքցէ զնա։ 11 Զայս ոչ եթէ յաղագս յամաւթ ինչ զոք առնելոյ ասեմք ի խոր խոցելով յանդիմանութեամբս, այլ զի ամենեւին մի՛ երեւեսցի յեկեղեցւոջ այսպիսի անաւրէն սովորութիւն, քանզի արմատ է ընդհանուր չարեաց, եւ պէսպէս եղծապիղծ անառակութեանց, վասն որոյ գայ բարկութիւնն Աստուծոյ։
    12 ՇԿԶ (ՇԿԲ) ԽԷ. Որպէս վերագոյն ասացաք, թէ հայր է եպիսկոպոսն եւ ըստ լաւութեան եւ աջողութեան պիտի փայփայել եւ յառաջեցուցանել զընտանիսն, եւ յանձն առնել զգործ եկեղեցւոյն ի կանոնի կարգաց, ուստի այլանդակ անառակութիւնք եւ հերձուածք խամրին եւ վարք աստուածահաճոյ կենաց հանդերձ բարեպաշտութեամբ պտղալից զարդարին։ 13 Բայց գիտեմք, զի ոմանք ըմբոստացեալ ճոռոմաբանեն, մանաւանդ ազգասէր ծնկոտքն, զմարգարէին ի կիր առնուլ զբանն, թէ՝ Յընտանեաց զաւակի քո՝ զակն մի՛ արկանիցես. եւ զայն ոչ իմացան թէ ընտանիս զմիաբանութիւն հաւատոյն կոչէ։ 14 Վասն որոյ բարձրաբարբառ փողն եկեղեցւոյ ճշդիւ մեկնեալ գոչէ. եւ զի՞նչ ասիցէ. Թէ հնար է, ասէ, ընդ ամենայն մարդկան զխաղաղութիւն կալջիք, մանաւանդ առ ընտանիսն հաւատոց։ 15 Այս է պատճառ ընտանեացն խնամածութեան. բայց թէ գետնաքարշ եւ մոմոշ իցէ եւ պատճառս բարեպաշտութեան կեղծաւորիցի՝ սիրել եւ հարստացուցանել զազգայինս իւր՝ լուիցէ միւս եւս բանին որ մեղմովն խրատէ, թէ՝ Մի՛ գիտասցէ ձախ քո զինչ գործէ աջ քո։ 16 Մի՛ ոք իշխեսցէ անամաւթ համարձակութեամբ զչարդ զայդ առնել պատճառ բարեգործութեան. զի չար է կամակար լրբութիւն, քան զմեղանչելն, քանզի եղբայրասպանն Կային եւ Գէեզի, որ դառն ագահութեամբն էր զբաղեալ, քան ընդ մեղացն եւս առաւել վասն անամաւթ լրբութեանն կրեցին պատիժ պատուհասից։
    17 ՇԿԷ (ՇԿԳ) ԽԸ. Արդ՝ զգուշութեամբ պահեսցի ի միջի մերում սահմանս այս կանոնական եւ մի՛ ոք խոտորեսցի յաստուածահաճոյ հրամանացս այսոցիկ որովք պայծառանան եկեղեցիք, բերկրին քահանայք, զուրախութիւն համբուրեն իշխանք եւ գեղջուկք, եւ երանութիւն եւ բան դրուատեաց յաւտարաց ընդունիցիմք. քանզի պարտ է մեզ ըստ գրեցելումն՝ վկայութիւն բարի եւ յարտաքնոցն ընդունել, զի մի՛ անուն Աստուծոյ եւ վարդապետութիւնն հայհոյեսցի, որպէս երբեմն բողոքէր մարգարէն պարտաւորելով զԻսրաէլացիսն, թէ՝ Անունն Աստուծոյ վասն ձեր հայհոյի ի մէջ հեթանոսաց։ 18 Իսկ վասն բարւոք կարգաց եւ գործոց մերոց փառաւորեսցեն զհայր մեր որ յերկինս է, ասելով թէ՝ Սոքա են զաւակք աւրհնեալ ի Տեառնէ, եւ ուրախութեամբ ուրախ լիցին ի Տէր։ 
    19 ՇԿԸ [ԽԹ]. Հրեշտակական վարուց եւ յաւիտենական կենաց նմանութիւն պարտի բերել յինքեան եպիսկոպոսն եւ ամենայն վարդապետք, ուր ոչ ազգականութիւն եւ ոչ ակնառութիւն է եւ ոչ կաշառք, եւ ոչ ընչից մեծարանք, այլ պարկեշտութիւն եւ պատուիրանապահութիւն մերձեցուցանեն լինել ընտանիք Աստուծոյ. եւ դուք յընչասիրութիւն եւ ի կաշառս կործանիք, եւ զգարշելիսն եւ զպատուիրանազանցսն, եւ զզինուորսն եւ զտգէտսն հաւատարիմս համարիք ի գործ սպասաւորութեան եկեղեցւոյ, եւ ջոլիրս եւս յաճախեալ տողէք զկնի ձեր զմերձաւորաց անուանելոց, զի հովուութեամբ ձերով այդուիկ՝ զմիս ընտրոցդ ուտէք եւ զոսկր նոցա փշրէք՝ Կերիցո՛ւք, արբցո՛ւք, ասելով, քանզի վաղիւ մեռանիմք։ 20 Արդ՝ եթէ ոք գտցի յեպիսկոպոսս եւ յառաջնորդս եկեղեցւոյ յայսպիսի պատուիրանազանցութեան անամաւթ եւ յանառակութեան՝ ի բաց ընկեսցի ի պատուոյ իւրմէ, եւ բաժին նորա ընդ կեղծաւորս եղիցի, զի Մարդ ի պատուի էր եւ ոչ իմացաւ. զի եւ այլքն երկիցեն, եւ պաշտաւն հարկիս այսորիկ մի՛ եղիցի դատապարտութեամբ, այլ փառաւք։
    21 ՇԿԹ Ծ (ՇԿԴ ԽԹ). Ապա եթէ ոք յիշխանաց կամ յաթոռակցաց մերոց աչառիցեն այսպիսեացն, դատ տացեն առաջի Աստուծոյ ընդ այնոսիկ, որք աչառեցանն՝ շնորհուկս առնելով Աննա եւ Կայիափա քահանայապետիցն, աստուածամարտ ուրացողացն եւ պարտականաց տէրունական արեանն, որ տացեն պատիժս անսպառ յաւիտեանսն։ 22 Այլ մեզ եղիցի ամբիծ սահման պատուիրանացս այսոցիկ՝ վարել զկենաց մերոց պանդխտութիւն, զի յամենայնի հաճոյ լինելով Աստուծոյ՝ խոստացելոց բարութեանցն արժանի լիցուք շնորհաւք եւ մարդասիրութեամբ տեառն մերոյ Յիսուսի Քրիստոսի, ընդ որում հաւր միանգամայն եւ հոգւոյն սրբոյ տացուք գոհութիւն եւ փառս յաւիտեանս յաւիտենից. ամէն։
Նորին. թէ որպէս պարտ է եպիսկոպոսաց պահել զգանձս եկեղեցւոյ կամ որոց որպէս մատակարարել։
    2 ՇՀ ԾԱ (ՇԿԵ Ծ). Նաւահանգիստ է ամենեցուն տաճար աղաւթից եւ տեղի խնդրուածոց մերոց, զոր յարանուանաբար եկեղեցի սովոր եմք կոչել, ունելով յինքեան նաւապետ կարապետութեան զտեսուչ եպիսկոպոսն, զի խնամոտ եւ արդիւնակատար կամաւք անշարժ ունիցի զսահման իւրոյ կարգին։ 3 Վասն այսորիկ առհասարակ ի Քրիստոս հաւատացեալք ապաւէն ապաստանի ունին զսուրբ եկեղեցի, զի արդարոց եւ մեղաւորաց է նաւահանգիստ, եւ տեղի յուսոյ փրկութեան մերոյ, եւ իւրաքանչիւր ոք փութասրտի յաւժարութեամբ զուխտս եւ զպատարագս եւ զընծայս իւր մատուցանել։
    4 ՇՀԱ ԾԲ (ՇԿԶ ԾԱ). Իշխանք զգեաւղս եւ զդաստակերտս եւ զգանձս ոսկւոյ եւ արծաթոյ, այլք յանդաստանաց եւ ի պաճարաց եւ ի հանդերձից պատուականաց, ոմանք վասն անձանց փրկութեան, կէսք յաղագս սիրելեաց եւ ծնաւղաց եւ զվախճանելոց հատուցանել հատուցմունս, զարդ եւ պայծառութիւն կազմելով հոգւոց եւ մարմնոց, քանզի անսայթաք յորդորութեամբ տէրունական բանն զգուշացուցանէ ծառայից եւ պատուիրանապահաց իւրոց, թէ՝ Գանձեցէք ձեզ գանձս յերկինս, ուր ոչ ցեց եւ ուտիճ ապականեն, եւ ոչ գողք ական հատանեն եւ գողանան. եւ թէ Դատարկաձեռն ամենեւին մի՛ երեւեսցիս առաջի իմ. չեն, ասէ, այդրէն յերկրիս իւրական տուրքդ ձեր, այլ ի կատարս բարձրութեան երկնից յանսխալ եւ յանվրէպ գանձարանին։
    5 ՇՀԲ ԾԳ (ՇԿԷ ԾԲ). Տեսանե՞ս զի Աստուծոյ են ինչքն, քանզի իւր համարի զտուրսն մեր, եւ ոչ մարդոյ ումեք, բայց միայն պահպան եւ վերակացու է տեսուչ եպիսկոպոսն։ 6 Բազում ապա զգուշութեան պէտք են եպիսկոպոսին եւ երկիւղի, զի թէ որք զմարդկան աւանդս կամ պարտս հոգան եւ աշխատութիւն կրեն, ըղձանալով թէ ե՞րբ վճարիցեն, եւ թէ դէպ լինիցի փոքր ինչ ծախել, գիր առնեն եւ վկայս կացուցանեն եւ երդումն, զի մի՛ երեւեսցին թեւրք եւ գողք ի գործս իւրեանց։ 7 Իսկ Աստուած՝ որ քննիչ է խորհրդոց մերոց, եւ չիք ինչ նմա գաղտնի, այլ ամենայն ինչ մերկապարանոց կայ առաջի աչաց նորա, զի՞նչ պատճառս եւ հնարս հնարեսցի եպիսկոպոսն, յորժամ զաւանդ արքունի զգուշութեամբ ոչ պահիցէ եւ ծախիցէ այնոցիկ, որոց ոչ իցէ աւրէն. այսպիսի ինչ յորժամ, աւելի զգեստուք զինքն պճնիցէ եւ փերեւետիցի սիգութեան եւ փափկութեան պարապելով, եւ ազգականացն զեղուցու եւ տացէ, եւ զկատակսն պարարիցէ զաւրէն իշխանաց եւ բարեկամս աննմանիս յաճախիցէ, շնորհուկս առնելով ճոխաց եւ մեծատանց տացէ, այս է չարաչար վատնել զարքունիսն, եւ պատժոց լինել արժանի։
    8 ՇՀԳ ԾԴ (ՇԿԸ ԾԳ). Առաքելական պատուոյ եղեր արժանի, պարտիս եւ վարուց նոցա նմանիլ, որպէս գիրք Գործոց առաքելոցն վկայեն. Բաշխէին ամենեցուն՝ ում զիարդ պիտոյ ինչ լինէր։ 9 Զի գանձ աստուածային որում տեսուչ եւ մատակարար կազմեցար՝ նեղելոց եւ որբոց եւ այրեաց տուաւ յապաւինութիւն եւ եթէ միանգամայն ինչ աշխարհի վտանգ հասանիցէ, բայց յայլ իրս ամենեւին չէ իշխանութիւն ծախել, զի յաղագս հոգւոց փրկութեան տուան գանձքն։ 10 Արդ՝ եթէ ոք յայլանդակս ինչ ծախիցէ՝ ընդ սեղանակապուտսն դատ տայցէ յաւուրն դատաստանի եւ պատիւն բարձցի ի նմանէ. զի թէ ժամանակաւոր թագաւորացս գործակալք յանիրաւս ծախելով զարքունիսն՝ պատիժս կրեն եւ ի պատուոյն ի բաց անկանին, ո՛րչափ եւս առաւել որք զաստուածայինսն վատնեսցեն յանուղղայս՝ կրեսցեն պատիժս աստ եւ ի հանդերձելումն։ 11 Եւ թէ ոք աչառիցի այնպիսեացն թոյլ տալով՝ կցորդ եղիցի չարեաց գործոց նոցա։
    12 ՇՀԴ ԾԵ (ՇԿԹ ԾԴ). Բայց եւ դու, ով մտացի հաւատացեալդ, որ յաղագս մեղաց քոց փրկութեան եւ ուխտից զտուրս քո տաս, զի ի բաց ընկեսցես զծանրութիւն մեղաց քոց եւ զայլոց բազմաց նո՛յնպէս գիտիցես, ընդէ՞ր աճապարես զընկեցեալ տաղտկալի բեռինսն այդրէն առնուլ։ 13 Վասն որոյ մարգարէն զսոյն իսկ ասաց թէ՝ Որպէս բեռն ծանր ծանրացաւ ի վերայ իմ. եւ երանի թէ զքոյին իսկ առնուիր, եւ ոչ զայլոցն։ 14 Զի որչափ զառնուլն յաճախես քան զտալն, զմեղացն քոց սաստկացուցանես զբեռինս, զի եւ զայլոցն եւս ընկեցեալս ի վերայ քո մթերես։ 15 Յաւրէնսն եւ զընկերին զգրաստն անկեալ ընդ բեռամբ՝ չհրամայէ անտես առնել, այլ յարուցանելով յարուսցես, ասէ. եւ դու զանձնդ գլորես անկանգնելի խորտակմամբ, զի եթէ զայլ ոք տեսանէիր անկեալ եւ բեկեալ, թերեւս ողորմէիր. եւ զքեզ անտես առնես, յափշտակես, զլանաս զորբոյն, զայրւոյն, զաղքատաց զվարձս, կողոպտես զսեղանս, եւ գարշել պատճառիս ի մեհենաց։ 16 Արդ՝ քեզէն տուր զիրաւդ. ո՞չ ապաքէն մինչ տաս զտուրսն ի տուն Աստուծոյ, այս է՝ զծանրութիւն մեղացն ընդ նմին հաւատաս ի բաց ընկենուլ, ե՛ւ յուսաս յաւիտենական պարգեւաց լինել արժանի։ 17 Ապա ուրեմն եւ առնուլն՝ հակառակ զնորին մեղացն զբեռինս այդրէն ի քեզ կուտէ, եւ մշտնջենաւոր տանջանացն լինի առիթ. զի՞նչ աւգուտ իցէ այնպիսի շահ, որ զանձն տուժէ եւ կորուսանէ, եւ ոչ գտանէ փրկանս անձին իւրում. լուր աստուածային գրոցն եւ ուսիր բարեմտութեամբ, որոց վայելել հրամայէ այնու ընչիւք. Սեղանոյն պաշտաւնեայք, ասէ, ի սեղանոյ անտի վայելեն։ 18 Եւ զի՞նչ է կերակուրն՝ յայտ առնէ. Զմեղս ժողովրդեան իմոյ, ասէ, կերիցեն։ 19 Վասն այնորիկ ազդէ պատրաստ կալ, թէ՝ Արիք մինչ չեւ էք ննջեցեալ, որք ուտէք զհաց ցաւոց։ 20 Տեսանե՞ս զզաւրութիւն կերակրոյն, քանզի եւ այլուր յայտնապէս զգուշացուցանէ քեզ զպակնուլն հրաման տալով, թէ Հպատակ կացէք նոցա, զի նոքա տքնին վասն ոգւոց ձերոց, որպէս համարս տալոց են ընդ ձեր։ 21 Արդ՝ ընդէր զայնպիսի ծանրութիւն ձգես ի քեզ եւ զտոյժս անհնարինս, որ զկէս գիշերն թերեւս արբեցութեան պարապիցես, թողում ասել զայլսն եւս, եւ յորսայսեալ անկեալ պարպատիցեն ընտերք թասելով եւ թառանչելովն, եւ ի պղտորութենէ որովայնին յորձանաց եւ սաստիկ գոլորշեացն, որ եւ զձայն անգամ լսել զպաշտամանն դժուարանաս, թող թէ հսկել եւ տքնութեան պարապել։ 22 Արդ՝ որպէս հեռի ես ի վաստակոյն աշխատութենէ, հեռանալ պարտիս եւ ի վարձուցն յափշտակութենէ, եւ քոյովն շատանալ. դու աւադիկ զանց արարեալ զճառեցելովդ՝ որբոց, եւ այրեաց, եւ տնանկաց եւս քոքալ կամիս տալ զկնի քո, քանզի յաղագս նոցա ապաւինութեան է գանձն աստուածային, որպէս վերագոյն ասացաք, զի նոքա մասնաւորք են. Զորբս եւ զայրիս ընդունի Տէր եւ եթէ Աչք նորա ի տնանկս հային, եւ Կարդայցեն առ իս եւ ես լուայց նոցա։ 23 Արդ՝ ընդէ՞ր զնոսա եւս կացուցանես քեզ աւսոխ. եւ չամաչես զտուրս՝ զհացիկն թէ առնէր առաջի քո՝ գարշէիր թերեւս եւ անարգանս համարէիր զառնուլն, եւ զինչսն անխղճաբար կորզես, եւ ոչ կասկածես, թէ հաւասար է այսմ մուրոյ. նոքա կողկողին զտառապանսն եւ զնեղութիւնսն եւ զվիշտսն իւրեանց պատմելով, մինչեւ ցամաքին լեզուքն ի բերանս առ վտանգին, զվէրս եւ զխեղութիւնս մարմնոյ մերկացեալ ցուցանեն, երիթացեալք, բրդգզեալք դողան սարսռան՝ զի գէթ այնպէս խուն ինչ գտանել կարասցեն ծածկոյթ առնել առականացն իւրեանց. եւ դու նանիր եւ դրուատեալ բանիւք զնոցայն շոպելով ի մոռացաւնս կամիս դարձուցանել, զի փութաս այրի առնել զկին քո, եւ որբ՝ զորդիսն, մուրող եւ թափառական, զի կողկողին առ դուրս վատթարաց, եւ ապա յիշեցէք զբանն տեառն Յիսուսի, թէ՝ Երանելի է տալն մանաւանդ քան զառնուլն։
    24 (ՇՁ ԾԵ). Վասն որոյ աղաչեմ եւ վկայութիւն դնեմ առաջի Աստուծոյ եւ Յիսուսի Քրիստոսի, որ դատելոցն է զկենդանիս եւ զմեռեալս ի յայտնութեան իւրում եւ յարքայութեան, զի մի՛ ումեք եղիցի թերի գտանել ի մասինս յայսմիկ, զոր պատուէր տալով ուսուցաք զաւգուտն եւ զպայծառութիւն զոգւոյ եւ մարմնոյ. եւ զի՞նչ աւգուտ մեծագոյն քան զայն կացցէ կամ զուարճացուցանող խնդութիւն, յորժամ եպիսկոպոսն ըստ Աստուծոյ հաճոյիցն խնամ տանիցի եկեղեցւոյն, եւ դասք պաշտաւնէից գովութեամբ յորդորեալ զսաղմոսն գեղգեղելով հնչեցուցանիցեն. եւ այլքն առհասարակ գումարեալք փառս տացեն ամենայաղթ տէրութեանն, որբք եւ այրիք յանձանձեալք, աղքատք խնամեալք, տնանկք յապահովացեալք։ 25 Այսպիսի կարգք լինին բաւական բանալ զողորմութեան դրունս. երկինք ամբարակ լինելով ցաւղոյ, երկիր ցորենոյ եւ գինւոյ եւ իւղոյ, պաճար անասնոց դալարազարդութեամբ եւ բոլորովիմբ իսկ ըղձալի կենցաղ իշխանաց եւ թագաւորաց մշտնջենաւոր խաղաղութեամբ, շնորհաւք եւ մարդասիրութեամբ տեառն մերոյ Յիսուսի Քրիստոսի, ընդ որում հաւր, միանգամայն եւ հոգւոյն սրբոյ փառք, իշխանութիւն եւ պատիւ այժմ եւ հանապազ՝ յաւիտեանս, ամէն։
     
