ԴԱՒԻԹ ՀԱՐՔԱՑԻՅԻՄԱՍՏԱՍԻՐԱԿԱՆ ԵՒ ՅԻՄԱՍՏԱՍԻՐԵԼԻ ՀԱՐՑՈՒԱԾՍ Ի ԽՆԴՐՈՅ ԱՇՈՏՈՅ ՊԱՏՐԿԻ ԲԱՆ ՀԱՒԱՏՈՅ ԸՆԴԴԷՄ ՀԵՐՁՈՒԱԾՈՂԱՑ [ՅԱՒԵԼՈՒԱԾ]    ԴԱՒԹԻ ՀԱՐՔԱՑՒՈՅ ԵՒ ՓԻԼԻՍՈՓԱՅԻ ՈՐ ՅԻՄԱՍՏԱՍԻՐԱԿԱՆ ԵՒ ՅԻՄԱՍՏԱՍԻՐԵԼԻ ՀԱՐՑՈՒԱԾՍ       1 [Ա.] Հարցումն. Զինչ է մարդ։    2 -Պատասխանի. Հոգի ի մարմնի կապեալ միջնորդաւ շնչոյ, եւ ի նոյն երկուքն միաւորեալ. սա մարդ ասի եւ Աստուծոյ պատկեր։    3 [Բ.] Հ. Զինչ է շունչ։    4 -Պ. Սեռն աւդ ընդ հրոյ կապեալ, վասն որոյ շունչ ասի, եւ ի մարմնի եղեալ զանաւսրագոյնս [ոյժից] եւ զհիւթիցն յինքեան բերելով կեանս՝ կարմրացեալ արիւնանայ, զի ամենայն մսեղւոյ շունչ իւր արիւնն է. եւ յԱւրէնսն գրեալ է՝ Մի ուտիցես շունչ ընդ մսոյ. սա յաստուածուստ խոստովանեալ է շունչ։    5 [Գ.] Հ. Զինչ հիւթք մարմնոյ։    6 -Պ. Հող եւ ջուր. վասն զի ստեղծանելիքս այսոքիկ, որ ի ձեռն զգայական շնչոյն՝ հոգւոյն ընդունիչ։    7 [Դ.] Հ. Զինչ է մարմին։    8 -Պ. Գործի հոգւոյ առ ի կենցաղս հաղորդութեան, որով ոսկերքդ այսր անդր սոթք եղեալ՝ պատկանեալ ջղակապ յաւդիւք, յաղագս [անդր]ադարձութեան ըստ պիտոյից գործոյդ առ ի գործդ, զի պատշաճ լիցի ի գործավարութիւն։    9 [Ե.] Հ. Զինչ է հոգի։    10 -Պ. Իմաստութիւն արարած եւ անտեղի, ի զգայականիս միացեալ ի շունչ, հոգի զսա անուանէ. իսկ զետեղուածն սորա ի սմա եւ կապուածն ասի միտք. յորմէ այնուհետեւ իբր ի վայրէ ումեմնէ իմաստն զխորհուրդն բացածագէ, եւ ինքն յինքեան կայ մնա[յ]։    11 [Զ.] Հ. Զինչ է իմաստ։    12 -Պ. Պարգեւ Աստուծոյ, զաւրութիւն աննիւթ, մի եւ միածին բնութիւն, անկերպ ակն հոգւոյ, լոյս անըմբռնելի յեղելոյ, պարփակեալ յԱստուծոյ, կամ իսկապէս ճաճանչ Աստուծոյ եւ իմաստութեանն։    13 [Է.] Հ. Զինչ է խորհուրդ։    14 -Պ. Նախանկար կերպացումն գործոյ եւ բանի եւ իրի, որ իբր ի հայելւոջ ամենայն ինչ գծեալ, եւ ընդդէմ դնի մտացն առ յ[ը]նտրութիւն. ապա ուրեմն խորհուրդ՝ յղացումն բանի, եւ բանն՝ ծնունդ խորհրդոյ, որ զգործն եւ զիրն բացերեւեցուսցէ. իսկ միտք իբրու պատճառ՝ հայրութեան կալցէ զտեղի։ 15 Իսկ սա ուրեմն այսպէս կերպանայ միտք։    16 [Ը.] Հ. Զինչ է բան։    17 -Պ. Բան է մտաց բնական ծնունդ, բայց ըստ նմա այղգունակ ներգործէ ի պարզին արտաբերութիւն խորհրդոյ, իսկ ի մասունս եղեալ՝ ի ձեռն գործոյ հնչման տա[ռիւ]ք ձեւացեալ եւ ի դուրս եկեալ յայլս ծանաւթանայ։    18 [Թ.] Հ. Զինչ է զգայութիւն։    19 -Պ. Անզննելոյ անձին ձեռք, զննելիք ըստ զգալեացդ թուոյ, որք ի հոգւոյն մինչեւ ի մարմինն թափանցեալ եւ իւրաքանչիւր ոք զէիցդ բուռն հարեալ առ մի[տդ] ածէ, որում եւ անասուն կենդանիքդ արժանացեալ մասն ընկալան, ապա ուրեմն եւ աւգնականք (սոքա) իսկ միմեանց։    20 [Ժ.] Հ. Իբրու պատուական ելով քան զամենայն մարդս՝ ընդէր հետի նա [ա]յղոց։    21 -Պ. Որպէս գաւառնահեղ եւ ապա թագաւոր. որպէս եւ ի քեզ է՝ ի վերջէ իշխանական առաջնորդ՝ թագաւորէ միտքդ։    22 [ԺԱ.] Հ. Իսկ որքան գերագոյն այղոց ունի ի կենդանեաց մարդս։    23 -Պ. Ըստ հոգւոյ՝ առաւելեալ ես բանիւ, ըստ մարմնոյ՝ ձեռաւք։    24 [ԺԲ.] Հ. Եւ ոչ մտաւք։    25 -Պ. Վարժումն է ամենայն ինչ եւ ի քեզ. ի ձեռն վարժմանն իբր արհեստ ինչ կրթական եւ ի ձեռն բանիդ իմաստքդ առաւելանին. քանզի իբր իշխան ի վարժի կացեալ ես ունել զիշխանութիւն, այղ զզգալն նաեւ առաւելեալ եւս ի քէն ունին, որպէս ակամբ այծեամն եւ ականջաւք էշ, հոտոտելեաւք շուն, ճաշակելեաւք ոչխար եւ այղք նոյնպէս, իսկ ապաքէն մտաց հետեւանք այդոքիկ։ 26 Այղ եւ յառաջ զգա[յ] զպատերազմ ձի, եւ զգէշ անգղ, եւ զկարաձմերունս այղք խոտաբոյծք. եւ ղուղակք զծովական վտանգն, եւ զհոտ գարնան թռչունք. իսկ սարդիցդ եւ մեղուացդ եւ ծածեացդ ճարտարութիւն անդր եւս քան զամենայն ճարտարապետացն անցանէ կերտս։    27 [ԺԳ.] Հ. Ընդէր ախտս բնութիւնս եբեր [ի] պատուական կենդանիս։    28 -Պ. Ոչ բնութիւնս եբեր, այղ պատիժս ընդ յանցանացն բնութիւնս առընկալաւ, եւ այղովքն [առ] արարածք զդատաստան հատուցանէ։    29 [ԺԴ.] Հ. Իսկ ընդէր որ անպարտն է պատժի ասացեր։    30 -Պ. Զի վասն մարդոյն ապաքէն ամենայն ընդ երկնիւքս, եւ ի յանցանելն՝ վասն որոյ ամենայնք՝ պատժին եւ ամենայն ընդ երկնիւքս. այդպէս եւ առ Դաւիթն։    31 [ԺԵ.] Հ. Արդ ոչ բնական յիս ախտքն։    32 -Պ. Այղ եւ ոչ ախտալից բարերարն ստեղծանէ, քանզի եւ ոչ ի կենաց մահ. այղ երեք տեսակք են ախտիցն։    33 [ԺԶ.] Հ. Ասա զերիցն։    34 -Պ. Առաջին՝ բարւոյականդ որ ի լաւ բնութենէն զվատթարսն կամաւք ախտացար։ 35 Երկրորդ՝ որում դուք բնականդ ասէք՝ ցանկութիւն, հոգք, տրտմութիւն, երկիւղ՝ որ ի հոգւոջ. քուն, քաղց, ծարաւ, վաստակ, եւ որ ըստ ցրտոյ կամ ըստ տաւթոյ կատարի՝ որ ի մարմնի։ 36 Եւ երրորդս որ յառողջութեան. տապք մարմնոյ եւ շնչախտք, եւ հաշմունք եւ սուր հիւանդութիւնք, կարապետք մահու, եւ գլխովին իսկ մահ, որ զամենայն կենցաղս լուծանէ զգալիս։ 37 Այլ այս երկու դասք ծայրք առաջնոյն եւ ի նմանէն ըստ ախտասէր կամացն բուսեալք։    38 [ԺԷ.] Հ. Ապա ուրեմն ի բնութեանս։    39 -Պ. Ոչ, այղ յանձնիշխան կամացն ի քէն ծնեալ՝ սնուցեր, գրգեցեր եւ ի քեզ տիրացուցեր։    40 [ԺԸ.] Հ. Ուստի։    41 -Պ. Յանաստուածասէր բարուցդ՝ իմաստակիրդ չար իմացուածով։    42 [ԺԹ.] Հ. Եթէ շարժիցի ծառ առանց հողմոյ։    43 -Պ. Ըստ ներելոյն Աստուծոյ ոչ. ըստ կամելոյն կամ ըստ առնելոյն. կամ թէ ոչ լուար ի Տեառնէն՝ Ետու զքեզ յաստուած Փարաւովնի, զՄովսէս զ[ը]նտրեալն, միթէ զՓարաւովն քեզ։    44 [Ի.] Հ. Իսկ որպէս սիրեալ լինէր, եթէ ոչ ի բնութեանս հեշտ ցանկութիւն։    45 -Պ. Այղ գունակ ծննդեանն, եթէ ոչ ախտասիրեալ։    46 [ԻԱ.] Հ. Ասա զգունակն։    47 -Պ. Յիշեա զի արտաքսեալ եղեր յայնց կենաց եւ ցանկապատեաց զգունակն բոցեղէն սուրն։    48 [ԻԲ.] Հ. Փոքր ինչ առհաւատչեայ։    49 -Պ. Հրե[շ]տակացն։    50 [ԻԳ.] Հ. Եւ ոչ առանձնական լինելութեամբն համայն ամենայնքն։    51 -Պ. Ոչ։    52 [ԻԴ.] Հ. Ընդէր։    53 -Պ. Այսպէս մ[É], զի եւ զեղելութիւն տեսանելով յանեղական կարծեացն խրատեսցի եւ վատթարն՝ ի չար տրտնջմանէն, իբր այղասէրութեան առ լաւն. որպէս ոչ առանձինն եւ կնոջն, այլ ի կողէ նախեղելոյն առնի լինել, զի անպատճառ ամբաստանութեան ասասցի ամենայն վատթարն, եւ լաւն՝ ամպարհաւաճութեան. աստուստ իմա զԱստուած ոչ պատճառ չարեաց։    54 [ԻԵ.] Հ. Եւ արդ նոյնպէս ունել նոցա։    55 -Պ. Ոչ։    56 [ԻԶ.] Հ. Իսկ որպէս։    57 -Պ. Աստուածային սահմանաւ շուրջ փակեալ՝ քանակութիւնն լցեալ՝ անդէն զյագումն էառ, որպիսի աստեղացդ։    58 [ԻԷ.] Հ. Կամ է ինձ գիտել, թէ ընդէր սիրի ախտն՝ ախտ ելով։    59 -Պ. Պատիրն տեսակաւ պատրեալ գեղեցկի եւ քաղցր ի ճաշակ։    60 [ԻԸ.] Հ. Իսկ որպիսի տեսակն, որ եւ պատրել կարաւղագոյն։    61 -Պ. Տնկոց ձեւացաւ բարին, որպէս զի ստուգապէս առ ձեռն հայեցուսցէ [յ]երկին, այսպէս եւ չարն տեսակ առեալ ի խորհուրդս կերպանայ, ինքնածին եղեալ ի նոյն վայրի, եւ ի բարւոջն բուսեալ եւ ընդ նմա աճեալ՝ ընդդէմ հանդիսանայ. եւ սոքա երկոքին աճեցեալ ի ստեղն, ի յոստս, ի ճիւղս եւ ի ծայրս, երկաքանչիւր ըստ իւր պտուղ բերեալ։ 62 Եւ է բարին ճաշակաւ յոյժ քաղցր, զի պտուղ նորա առ անմահութիւն հայի, իսկ տեսակաւ անպաճոյճ, ինքնագոյ պարզ. վասն այսորիկ եւ ոչ վաղ զիղձսն բաղձացուցանաւղ զտեսաւղացն, մինչչեւ ի բաց բարձեալ նորա դիմակ եւ զփորձ առեալ ճաշակմանն. առ որ հայեցեալ ընչաւէտն այն այր՝ ի բաց դարձաւ հրաժարեալ եւ ոչ կամեցաւ ճաշակել, թէպէտ եւ Տէրն յորդորեաց առ բարին մերձենալ, սակայն տրտմեալ այրն այն ի բաց գնաց առ պատիր անդր դարձեալ. վասն որոյ ի Տեառնէն իսկ խոստովանեալ, զի Նեղ եւ սակաւագնաց շաւիղն որ ի յաւէժն տանի ի կեանս։    63 Իսկ չարն՝ ի ներքոյ դառն ապաժոյժ ղեղւոյ, իսկ ի վերոյ բարեկերպ գունեալ, իբր քաղցր աւծմամբ, զի հրապուրանաւք խտղտեալ զքիմսն պարարիցէ, բարձիւ եւ բարեաւ զտեսաւղսն [առ]փացուցանէ, բայց ծայրայեղն յատակս հայի դժոխոց, քանզի զսորայն ասացի պտուղ մահ է եւ ամենայն անփորձաբար անդր սողոսկեալ հոսեցաւ, ըստ որում եւ աւաղականն այն ի վերայ կայ տէրունեանն բան, զի Լայն առ կորուստ ուղին եւ բազումք անկեալ երթան։    64 [ԻԹ.] Հ. Ոյք սկզբունք եւ ստեղունք երկուցդ ասացեալ տնկակերպիցդ։    65 -Պ. Բարւոյն է առ յԱստուած հաւատն՝ սկիզբն եւ ստեղն, սիրելն զնա ի բոլոր սրտէ առանց երկմտութեան, զգուշութիւն պատուիրանին. ի սմանէ միւս բուսեալ բարի ոստ, որ է մարդասիրութիւն, իրաւացեաւն առ նմանն պահել զյարդարակսն։ 66 Ի յայսց երկուցս բաժանեալ բարեգործութեանն ճիւղք, որո[ց զերկնէ եւ այս]քն ունին, եւ ամենայն անմահութեան է պտուղ. ապա եւ զսա կենաց ծառ ասել ոչ եպերելի է։    67 Իսկ չարին է սկիզբն անգոհացողութիւն զԱստուծոյ, յորմէ մեղկութիւն պաշտամանն լինի, ուստի հաւատոյն երկմտութիւն ծնանի, մոռացումն աստուածայինն [ար]արեալ երախտեացն։ 68 Աստ լինի ցրտութիւն առ յԱստուած սիրոյն, որով աւտարացաւ մարդն յԱստուծոյ՝ զպատուիրանն քամահելով, քան զոր չիք ինչ չար. ապա սկսանի կամակարն անցանել կենաց հեշտութեան մարմնոյ եւ որովայնամոլութեան, յորմէ ամենայն որ առ նմանիսն անիրաւութիւն բաղկանայ։ 69 Աստ բաժ[անի ի զոյգս դառնաբեր ոստոց]՝ ի ցանկութիւն ընչից եւ ի հեշտ ցանկութիւն, եւ երկոքին սոքա զմարդատեցութիւն կազմեն, եւ որպէս իսկ ունի Գիրն՝ Ցանկութիւն յղացեալ զմեղս ծնանի եւ մեղքն՝ զմահ։ 70 Զի փառասիրութիւն զարծաթսիրութիւն ծնանի եւ նա զագահութիւն, եւ սա զզրկողութիւն, եւ նա զգողութիւն եւ զյափշտակութիւն եւ զսպանումն, եւ նա զանյուսութիւն, նա եւ զմահ։ 71 Իսկ քոյր նորա հեշտացողութիւն յղա[ցեալ զգիճութիւն] ծնանի, եւ սա զÉ պղծութիւնն, եւ սա զպոռնկութիւն, եւ սա զշնութիւն, եւ սա զանյուսութիւն, եւ սա զմահ եւ զկորուստ։ 72 Իսկ նախանձ՝ հեռ եւ չարահնար դեղատ[ու]ութիւն, որում դուք կախարդ ասէք, յերկոսին կողմանս չար աւժանդակ պատկանեալ շարամանի. եւ ստութիւն յամենայն մասունս չարիդ ասացի աւծեալ ի դէմս եւ գունեալ. եւ ամպարտաւանութիւն դառն դահիճ եղեալ՝ երկոքումբք չարյղարկ գոգ բռնավէժ ի կորուստն յո[ւ]ղարկեալ փութացուցանէ։    73 Իսկ զսա եւ ծառ գիտութեան բարւոյ եւ չարի ասել ոչինչ կարի մեղադրելի է։ 74 Զի ի ձեռն սորա ապաքէն իմանի, թէ որքան չար էր չարն, որում հասաւ անասնապէս ախտասէրն, եւ որքան բարի էր բարին, յորմէ զ[ր]կեալ ի վայր բերաւ իսկ մտաւորն՝ որ ի պաճարապէս անփորձաբար նմանեաց. Մարդ ի պատուի էր եւ ոչ իմացաւ։    75 [Լ.] Հ. Եթէ ամենայն ասացեալքդ մասունս ուն[ին ինչ առանձինն իւրաքանչիւր] տեսակս։    76 -Պ. Որպէս իմաստունքն կերպացուցին՝ ունին չարաշուք տեսակս, գազանաձեւս, թունաւորս, որովք խածանել զոգիսն են բնաւորեալք. ժանտք եւ ժահահոտք, ուստի եւ ախտք իսկ ասին. յորոց ըստ ամենայն մասանց ախտացաւ աշխարհ, ըստ չորից փոփոխմանց տարերբքս ախտաբերեալք՝ ազգի ազգի [մատու]ցանեն հիւանդութիւնս մարդկան եւ այղոց կենդանեաց. այղ որպէս զազրատեսակ է որովայնամոլութիւն ըստ նմանութեան խոզի՝ տղմասէր, գոլորշուտ, որովայնապարպատ, թասուն, յորոնչուն, չարակն, անյագ սուր զինեալ, որ զծով եւ զցամաք եւ զաւդդ միանգամայն յիւր ժողովէ ի լմութիւն. այսպէս եւ այղքդ ամենայն չարազգիք, ուստի զամենիցդ կերպս ի տեսակս ածել երկայնից հաÉից։ 77 Բայց որպէս աչարձակ է արծաթսիրութիւն [ÉձÉ նախանձ եւ ագա]հութիւն եւ ընդվայրայած տարապարտաբար [ստութիւն եւ գ]այղ քանասար յափշտակութիւն եւ դալնկագոյն նախանձ, շէկ արիւնռուշտ սրտմտութիւն եւ սուսերալեզու չարաբանութիւն, անհամբոյր խուլ իժ ոխակալութիւն եւ կոկոզավիզ ինքնահայեաց ամպարտաւանութիւն, եւ ընդերկնախազ մոգութիւն եւ փարուփաղու քսութիւն, որ զամենեսեան ի սպանումն սրել շրջի, արեան մտեալ սատար, այսպէս չարամայրքն՝ քորք քերցն, դստերք երկուցն ցանկութեանց աւելի ժանտագոյն զտեսակսն ունին։    78 [ԼԱ.] Հ. Ասա, աղաչեմ, զկերպս երկուցն ցանկութեանց։    79 -Պ. Ի կամակարութենէ ասացի երկաւորիք ծնանին՝ փառասիրութիւն եւ որկորստութիւն, որ եւ սոքա իսկ ցանկութիւնք ասա[ս]ցին, մինդ գոգ զգենլեացն եւ մինդ ուտելեացն անցեալ. եւ է մինդ գերախանչ, երկնապող, եւ միւսդ խոզաբար գետնահայեաց, երկրաքարշ. յորոց ըստ նոցինք եւ երկուք ծնանին ցանկութիւնք, եւ ի նոցանէ բազմակերպիքն ամենայն, չար ուղէշք զմիմեամբք խուռն հիւսեալք եւ շաղեալք ի միմեանս, փոխակերպեալ ի չարութիւն եւ զիւրեանցսն յայղս տուեալ չարահաւ։    80 Արդ՝ է ցանկութիւն [տեսակաւ ցամաք, քանզի միշտ անքուն] կայ, ի բաղձանս եւեթ աչարձակ. խորամանկ, մեքենայող, խրոխտի ի սպանումն, երբեմն ձգտի ի յափշտակութիւն, երբեմն ամփոփի ի գովութիւն, երբեմն դիմէ յարձակել, երբեմն դաւով կեղծաւորի, երբեմն մերկանայ ի պատենից, երբեմն ստութեամբ պատրուակեալ սաքրի։ 81 Այսպէս բազմամանակ է երկագլուխ դրուժանս այս՝ չար ցանկութիւն եւ ագահութիւն։ 82 Զայս գազան առաջինքն մամոնայ անուանեցին. եւ տիրէ սա ի մարդն ոչ միայն մինչեւ ցվերջին շունչն, այղ անդր եւս ի գերեզմանին զհողն իսկ զիւր փառաւորագունի պատանաց յանձն առնէ, պատուիրեալ եւ զմնացորդս ընչիցն ի խաւարի մնալ, քան թէ ումեք ստանալ ըղձանայ։    83 [ԼԲ.] Հ. Իսկ որպիսի հեշտ ցանկութիւնն։    84 -Պ. Հեշտացողութիւն պիղծ եւ զազիր քան զամենայն տեսակս ախտիցն, զոր բուն հինքն այսպիսի զնա ձեւացուցանէին՝ պատանեակ թեւաւոր շիկադէմ տարփաւոր կոչելով, իբրու պանծալի ախտից իմն երեւեցուցանէին անուամբ եւ տեսակաւք, կամաւ իսկ որոգայթել զախմարսն անգիտութեամբ աւրինին մոլորեալք, իսկ ընդ աւրինաւք ելոցս մեզ արդեւք եւ յամուսնութեանցն ոք զնա ի կիր արկցէ, զի անդ գազանաձեւ կերպաւդ որպէս զի ոչ վնասակար ինչ հոգւոյն, այղ ընտանի ի բնութենէ եւ թեւաւոր, որպէս յարբունս [հասեալ ճեպ տայ ցանկութեան]՝ փոյթ յորդորման զդէմն առեալ՝ նշանակիչս գործով կատարիլ զաճեցէքն. առ այս արդեւք իրաւացի վարկանեալ. իսկ առ անիրաւութեանցն ոչինչ այսպէս նմանութիւն, այղ չարագազան եւ ժանտատեսակ իբրեւ զգորտ, եւ բազմագոյն եւ բազմագլուխ եւ բազմոտանի, եւ տղմուտ միծն մածեալ արեամբ եւ ամենայն գարշ աղտեղութեամբք, քանզի խոզակերպ չարին է ծնունդ։ 85 Արդ վայր ունի սա ըստ արժանիս ինքեան ի ներքինահամս մասանց մարմնոյս, եւ է ժամանակաւոր, զի ցրտամարմին է եւ ջերմին որպէս զաւձ, եւ որպէս գորտոյ ազգ, զի արեգակն ի վերուստ տապացուցանելով՝ ի նեխութենէ տղմոյն ծնանի, եւ ի նմին իսկ ճայղս տղմոյն եռայ. եւ կամ նոյն իսկ աւձիցդ ազգ, որ ի ջերին աւուրսն յար ի գազանութիւն յանդգնի, եւ արեգական ի հարաւ խոնարհեցելոյ՝ կաղաւէ։    86 Նմանունակ եւ սա առ երկոտասանամենիւք ուրեմն սկսանի շարժել յարբունս հասակին, եւ որքան մարմինն առ զաւրութիւն եւ առ եռանդնոտ ջերմութիւնն մատչի՝ սա եւս քան զեւս յանդգնեալ մոլեգնի եւ կատաղենայ։ 87 Որպէս ի ցրտութիւն մարմինն դառնայ եւ տկարանայ, ըստ նմին եւ սա հանդարտեալ թաւշնի։ 88 Բայց ինքնաբոյս երկպատիկ գառագիռ չար գազանիս բնութիւնս եբեր զայսոսիկ՝ զամաւթ եւ զերկիւղ. եւ ցորքան այս պարիսպք յառողջ շինութեան են՝ թէեւ շարժի ախտն ընդվզեալ, այղ զուսպ իմն եւ ամփոփ եւ ոչ ըստ ձեռն ելեալ վնասուց, այղ իբրեւ զջուր ի կատսայի եռայ եւ ինքն յինքն պակասի, կամ իբրեւ զտոչորումն ինչ վառման հրոյ ինքեամբ իսկ յինքն փախչի։ 89 Եւ եթէ սոքա խրամատեալ խզիցին, եւ արտաքս վազեալ փիծդ այդ գարշատեսիլ ամենեցուն՝ յայնժամ ապա ծանակ երեւութանայ եւ մեծ գործէ աւճիրս, զմա[հուն ի նմա զգայռեալ զհոտ՝ զբազումս թաթաւեալ] ժահահոտէ, քանզի ի սորայս հոտ դժոխք զիւրն մխէ զխայթոցս։    90 [ԼԳ.] Հ. Ապա չէ հնար միւսանգամ ըմբռնիլ դմա։    91 -Պ. Եթէ տգիտագոյն աստուածային ահին իցէ ախտացեալն, եւ կամ ընդ տերանց սաստիւ, եւ չիցէ եւս հնացեալ յախտին՝ մարթ է. զի ախտ հնացեալ յանձին՝ բարք լինին, եւ բարք հնացեալք՝ բնութիւն։ 92 Եւ սա որպէս արբեցութիւն կորուսանէ զյոլովս [ի տխմարաց] եւ յանզգայութիւն ածէ։ 93 Այսպիսիս յիմաստուն բանէ կամ յերկիւղէ տերանց իբրեւ սուր խթանով հարեալ ընդոստչի, ի վեր վազէ, զաչս ամբարձեալ ուր ուրեմն ի թմբրութենէ բուժեալ թափի։ 94 Իսկ եթէ գիտութեամբ լի՝ եւ կամակոր բարուք զաստուածային աւրէնսն քամահել կրթեցաւ մարդն, եւ թերեւս միանգամ եւ երկիցս ուխտեաց ինքեամբ ի բաց կալ ի չարէն, եւ ստեաց ուխտին, եւ դարձեալ զնոյն ողոքեաց, այնպիսին դժուարաբոյծ է. նմա աստ բայց եթէ աստուածայինք լիցին պատահութիւնք՝ ահի կամ արթնութեան, եւ կամ ի ձեռն անրջից, եւ սաստիւք ըմբռնիլ ահիւ, ուր ուրեմն ի խորընկղմութենէն ի վեր ընդոստիցէ։ 95 Ապա թէ յերկուցս յայսցանէ լծոց ի բացեայ իցէ՝ նա գոգ մինչեւ ցյետին հիւանդութիւնն անբոյժ է։ 96 Զի չարս այս թմբրութիւն ոչ միայն զվիշտս եւ զվտանգս քամահել տայ, այղ զզաւրութեան նուաղեցուցելոյ մարմնոյն ի ձեռն դեղոց հնարի գրգռել արծարծել զլքեալ ախտն յինքեան եւ բռնավարեալ զբնութիւնն ծառայեցուցանել, մինչ զի միշտ անհանգիստ իրանացն տագնապեցելոց՝ անժամ զգայութիւնքն բթեն։ 97 Սակայն անընդհատ խորհրդովք ոչ կամի վճարել ի չարին զրկութենէ. այս է որ ասին՝ Մահ մեղաւորին չար է։    98 [ԼԴ.] Հ. Ընդէր բազմագոյն եւ բազմագլուխ է չարդ։    99 -Պ. Վասն զի ի դմա ամենայն [չար]ին տեսակք եւ համք, ուստի [ոման]ք բազմոստեայ չար ասացին, եւ այղք յիմաստնոց մատակս ախտիցն, սակայն ժամանակաւոր է, ասացի, ախտն բնութեամբ եւ ի դուռն գերեզմանի լուծանի։    100 [ԼԵ.] Հ. Զինչ աւրինակ զգուշանալ ի բազմագլուխ չարէդ։    101 -Պ. Զմարմին նհանջել չորակերութեամբ եւ զհոգին աստուածային երկիւղիւն, մանաւանդ տք[նութեամբ] ածել ընդ միտ զփոխարէն չարեացն յարդարա[դատն Աստուծոյ, խնդրելով ի Տեառնէ զաւգնականու]թիւն. տինա եւ հայհոյութիւն անասելի այն է, որ յÉիդ գործով կատարի թելադրութիւն. այո, գիտեմ զի պատուիրազանցութիւն, որ ի կամակորութենէ է՝ հայհոյութիւն է ոչ միայն, այղ ամենայն հաւատացեալ ոգի տաճար է Աստուծոյ, եւ տաճար Աստուծոյ ապաքէն սուրբ է, քանզի Աստուած ի նմա. արդ զտաճարն պղծելով ոչ ապաքէն զբնակաւղն ի նմա թշնամանէ, կամ եթէ ի Վիմէն զայս ոչ լուար։    102 [ԼԶ.] Հ. Զինչ ասաց Վէմն։    103 -Պ. Դառն, ասէ, տանջանք ի Տեառնէ այնոցիկ, որ զհետ մարմնոյ պղծալից ցանկութեանցն հետեւեսցին, եւ չանգիտեն զփառսն, ասէ, հայհոյել, վասն որոյ ապականեսցին տանջեալք։ 104 Արդ՝ այսպիսի չարալլուկ եւ մահկանացու ախտանայ ոգին այսուիկ. այղ դա եւ սպանութիւն եւ մարմնամեռութիւն եւ սերմնահեղութիւն եւ [ապարահութիւնք] եւ գոնջութիւնք, եւ գոգ զսովաւ շարժեալք եւ սորին են սակի։    105 [ԼԷ.] Հ. Զինչ է մահ։    106 -Պ. Ի կենաց լուծումն։    107 [ԼԸ.] Հ. Զինչ է ապականութիւն։    108 -Պ. Եղծումն տառացելոյ կամ իրացելոյ։    109 [ԼԹ.] Հ. Եթէ իցէ մահու վայր։    110 -Պ. Ի քեզ ինքեան ի բնութեանդ բունեալ, ի ձեռն եղծական կերակրոյդ՝ ընդ քեզ սնեալ, որ[ում] յայտնի հետեւանք՝ հասարակաց ի քեզ փոփոխմունք, եւ ի ժամանակի ընդ գարշապարսդ դրացւոյդ է ուծանալ։    111 [Խ.] Հ. Զինչ է յարութիւն։    112 -Պ. Նորոգումն անմահ, զերջանիկն ստացուցանող զկեանսն։    113 [ԽԱ.] Հ. Եթէ ծանաւթագոյն այժմուքս ի կեանսն իցեն։    114 -Պ. Վերջինդ անմտութ[եա]ն եւ անհաւատագոյն հարցուածդ. զի թէ ոչ ծանաւթագոյն [ապա եւ ոչ] դատաստան, եւ [եթէ ոչ դատաստան] ապա եւ ոչ յարութիւն, ապա եւ ոչ Քրիստոս յարուցեալ, ապա եւ ընդունայն հաւատք, եւ վեր ի վայր իսկ բնաւ եղծին ըստ առաքելական եպերանացն։ 115 Այղ ի բազմաց [զսակաւն քեզ ածից. ընդէր ապա տա]պան եւ տապանակ եւ ի նմայքն, եւ վրանն ժամուն, եւ գայղախազեայք սուրք ի պահեստ առեալք եթէ ոչ ծանաւթութիւն։ 116 Եւ կամ զինչ ի Տեառնէն իսկ՝ Դշխոյն հարաւոյ դատեսցի ընդ ազգիս, եւ Նինուէացիք դատեսցին ընդ ազգին, [եւ Մովսէս՝ յոր դուքն յուսացեալ էք], կամ տղայոցն կիս[ահասակ մ]ահն, կամ խեղիցն առողջութիւն, կամ այղաբանիցդ միաբանութիւն։ 117 Այղ այնքան գերազանցութիւն զուգահրեշտակն այն կենաց ունակութիւն, որպէս առ կատարեալս մտաւք՝ տղայական միտք։ 118 Որպէս խորհրդագէտն՝ ազդէ՝ թէ Յորժամ եկեսցէ կատարումն՝ փոքր ի շատէս խափանեսցի, այղ այնպէս ծանեաց որպէս նայն ծանեաւ զիս։ 119 Ապա ուրեմն զնա յաւիտեան ճանաչել անճառելի իմն է, որ ըստ ամենից անցանէ մտաց շարժմունս։[Յիշատակարան]    1 Փառք ամենասուրբ Երրորդութեանն զաւրացուցչին իմոյ, եւ ընդունաւղին տկարաց, որ զաւրացուցանէ զհաւատացեալս անուան իւրոյ առ ի ճանաչել զհաւատոյ լրումն։    2 Ես Դաւիթ քահանայ ցանկաց[այ] լուսաւոր եւ աստուածազան վարդապետութեան սրբոյն Աթանասի որ ընդդէմ արիանոսաց եւ հրէից յաղագս տնաւրէնութեան Աստուածն բանի՝ ծանոյց երիս անձնաւորութիւն եւ մի աստուածութիւն É Ես ըստ իմոյ նուաստութեանս եւ աղքատ մտացս ի մի վայր բովանդակեցի, առեալ եւ սուղ ինչ ի սրբոյն Անդրէասի վարդապետութենէն եւ այղոց նորին նմանեաց զշարադրութիւն տոմարաց հաւաքեցի ի գիրսս յայս ի յիշատակ ինձ եւ իմոց կենդանեաց եւ ննջեցելոց եւ ի ժառանգութիւն որդւոյ իմոյ Ղուկասու որ գծագրեացս իսկ զսա. Արդ աղաչեմ զամենեսեան որք ընթեռնուք եւ ուսանիք եւ կամ յայղս մատենագրէք ի սմին աւրինակէ՝ յիշման արժանի արասջիք, զի թերեւս արասցէ Աստուած ողորմութիւն յաւուրն համառաւտի, ուր բանք սպառին եւ գործք թագաւորին, լսել զերանաւետ ձայնն՝ Եկայք աւրհնեալք Հաւր իմոյ. զոր Աստուած մեզ եւ ձեզ հասարակաց շնորհեսցէ։ 3 Ամէն։ 4 Եւ է նորոգումն սորայ ի ՆԼ թուականութեանս Հայոց։[Բ.][Անմիջապէս կից նախընթացին]    1 Ծնայ առանց հաւր, եւ կին իմ յինէ[ն], դուստր իմ ծնաւ զհայր իմ. անիծեալ է որթն, եւ աւրհնեալ է գինին։[Գ.]1 Իմաստութիւն Դաւթի Քերդողի2 Ձեռք ամենակալին ստեղծին զիս,Բարձրեալն ի բարձանց ի բարձունս ընծայեաց զիս.Չափ հասակի իմոյ երկիցս երկոտասան,Այժմ եմ երիցս երկոտասան,Յորժամ ծնայ զմայր իմ եւ իմաստնացուցի։3 Յարեւելս կամ եւ յարեւմուտս խաւսք իմ.Ի հիւսիսոյ եւ ի հարաւոյ բարբառ իմ.Յանշունչս ձայն առնեմ եւ ի մեռեալս բարբառիմ։4 Անուն իմ բաղկանայ երիւք տառիւք.Երրեակն ի միակէն,Երկեակ ի տասնեկէն,Եւ հնգեակն ի հազարաց։5 Ծնունդ իմ ի ջրոյ է,Եւ մահ իմ ի նմանէ.Ի հրոյ զարհուրիմԵւ ընդ վիմաւք նստեալ՝ արհամարհեմ զնոսա։5 Եթէ կարես ճաշակեա,Եթէ չկարես ի զատ կաց.Եւղաբոմա։ ռիսի։[Դ.]1 Դաւիթ Հարքացի ասէ.    2 Քանզի նախաժամանէր Հոգին ի կոյսն քան զյղացումն մարմնոյն. ըստ որում Հոգի սուրբ եկեսցէ ի քեզ. որոյ յայտ է ոչ ի նախայղացեալ սաղմի, կամ թէ ի մարմնի, կամ ի կերպացելում սուրբ Հոգին եկեալ միասցի կամ բնակեսցէ ըստ նոցա, այլ ի նախահոգելից արգանդին եւ նախասրբեցելում, ըստ նորա միայն գիտութեան։ 3 Նա ինքն ասէր. Ցորեանահատն սուրբ մարմինն ծնցի, եւ ի նմին մնացեալ ի նոյն շաղեալ կատարեսցի։ 4 Էջ յարգանդ կուսին առեալ ի նմանէ զծառայի զկերպ. ոչ յանապականէ եւ ապականացու, այլ յանապականացուէս ապականացուցեալ, եւ յախտակրելոյս անախտ։ 5 Զի թէ ոչ անախտ էր սա՝ եւ ոչ սպանանել զախտսն կրելով ոչ կարէր. եւ եթէ ոչ անապական՝ զապականութիւն ոչ կարէր լուծանել. եւ եթէ ոչ անմահ՝ նորա մեռանելովն եւ խափանիւր ոչ մահ. զի յանախտին ապաքէն ախտք մեռանին, եւ յանապականին ապականութիւն լուծանի, եւ յանմահին՝ մահ։[Ե.]1 Դաւթի Հերտանացոյ՝ Վասն իւղոյն զոր արար Մովսէս    2 Ձեթն Քրիստոսի աւրինակեալ է, եւ քահանայն որ աւծանէր զխորանն՝ Քրիստոսի աւրինակ էր, որ ինքեամբ սրբէր զամենայն արարածս եւ աւծանէր զթագաւորս եւ զքահանայս որպէս զինքն։    3 Իսկ զմռան ծաղիկ Շ սիկղ, եւ հիրիկ Շ, եւ կինամոմ ՄԾ, եւ խունկ եղեգան ՄԾ։ 4 Վասն զի [ի] Դ նիւթոյ է մարդ. ծաղիկն զմռան աւդոյ նման է յաղագս ամբողջ զկենդանութիւն ի մարմնի պահելով, եւ հիրիկ ըստ ջերմոտ եւ հրագին մասին, դոքա են շունչ մարմնոյս ըստ աստուածակազմութեանն, բերելով յինքեանս զկատարեալ թիւ հազարեկին։ 5 Իսկ հողեղինագոյնս է կինամոմն, եւ ջուրն՝ խունկ եղեգան, զհնգաչափն յինքեան [բ]երելով զկէս հազարեկին։ 6 Իսկ ձէթ դարձեալ աւրինակէ միտք մեր, աւրինակեալ Քրիստոսի, քանզի Քրիստոս գլուխ է եկեղեցւոյ, իսկ զինչ լուսափայլ եւ նիւթ լուսոյ կայ ի մեզ քան զմիտսն։[Զ.]1 Նկատումն Արիստոտելի    2 Ուսուցանել մեզ ի բնալսաւղութեանցն այնոցիկ, որ հասարակաց բնականաց գոյանայ՝ շնչականաց եւ անշնչից, զգայականաց եւ անզգայից. եւ եթէ այսոքիկ .Է. են թուով՝ նիւթ, տեսակ, շարժումն, ունայն, անբաւ, տեղի, ժամանակ. եւ եթէ նիւթ եւ տեսակ գոյացուցիչք են բնականաց, իսկ շարժումն եւ տեղի եւ ժամանակ ոչ են գոյացուցիչք, այլ հետերթանք գոյացուցչացն. իսկ ունայնն եւ անբաւն ըստ ճշմարտութեանն ոչ են, այլ ըստ կարծեաց, որպէս եւ Դեմոկրատէս եւ Անաքսագորաս, զորս յանդիմանէ Արիստոտէլ վասն ունայնին ասել թէ ամենեւին իսկ չէ, իսկ անբաւն ըստ բոլոր ինքեան չէ, այլ ըստ մասանց, որպէս՝ ամիս, տարի, տաւն, հանդէս. եւ թէ այսոքիկ եւթանեքին առ հասարակ բնականաց գոյանան, բայց ոմանք ոմանց առաւելագոյն. քանզի նիւթ առաւել այնոցիկ գոյանայ, որք ի լինելութեան եւ յապականութեան են, իսկ երկնաւորացն ոչ է նիւթ, այլ համեմատեալ նիւթոյ. զի նիւթ հակակայից է ընդունակ եւ պէսպէս տեսակաց, իսկ ենթակայ միումն տեսակի է ենթակացեալ հանապազ ըստ միում թուոյ. եւ թէ տեսակ երկնայինցն առաւել գոյանայ քան աստէիցս, որ ի լինելութիւն եւ յապականութիւն. զի որ յաստիսս է տեսակ լծակցեալ է ընդ ապականութեամբ եւ ընդ պակասութեամբ, ոչ ընդ այնմ որ ոչ երբեք ոչ ուրեք ոչ է, այլ ընդ այնմ որ երբեմն է եւ երբեմն ոչ է, որպէս յառաջընթաց տեսակն. եւ եթէ տեղի աստէիցս առաւել գոյանայ քան երկնայինցն, վասն զի անմոլարն չէ ի տեղւոջ, ուստի եւ տարակուսին Արիստոտելի ասեն թէ Զիարդ ասես զանմոլարն շարժիլ եթէ ոչ է ի տեղւոջ, զի ամենայն որ շարժի ի տեղւոջ է. վասն որոյ եւ ասէ, թէ Սա ըստ մասանց շարժելով ըստ մասանց եւ ի տեղւոջ է։    3 Իսկ ժամանակ առաւել երկնայինցն գոյանայ քան թէ աստէիցս, զի ոչ չափ է շարժման բոլորիցն, քանզի ոչ է արագագոյն քան զերկնայինն անմոլարին շարժումն։ 4 Եւ եթէ շարժումն երկնայինցն առաւել գոյանայ քան եթէ աստէիցս, զի յաստիսս շարժումն դադարումն ունի, իսկ յերկնայինցն ամենեւիմբ ոչ, քանզի մշտաշարժք են։ 5 Իսկ ունայնն եւ անբաւն ի սոսա տեսանին, անբաւն ի շարժմանն իսկ ունայնն ի տեղւոջ։ 6 Եւ եթէ սոքա են եւ ոչ աւելի եւ ոչ նուազ վասն այսր պատճառանաց, վասն զի բնականքն մարմին ունին, եւ որպէս մարմին գոլով՝ ունին նիւթ եւ տեսակ, իսկ որպէս բնական մարմին գոլով՝ ունին շարժումն, իսկ որպէս շարժումն ունելով՝ ունին տեղի եւ ժամանակ, վասն զի ամենայն շարժումն աստէիցս բնականացս ժամանակաւ լինի եւ ի տեղւոջ։ 7 Իսկ ունայնն եւ անբաւն, որպէս յառաջագոյնն ասացաք, ի սոսա տեսանին։ 8 Այս են պատճառք, վասն որոյ են սկզբունք ամենայն բնականաց, եւ ոչ առաւել եւ ոչ նուազ։    9 Ամենայն մարմին շարժուն յայլմէ բնաւորեցաւ շարժիլ, քանզի ոչ է մարմին ինքնաշարժ, այլ հոգին ինքնաշարժ է։ 10 Արդ՝ տեսանեմք զերկին մարմին շարժուն, յայտ է թէ յայլմէ, եւ եթէ յայլմէ ումեքէ շարժի՝ ապա է ոմն որ շարժէ զերկնային մարմինն, եւ վասն զի մի եւ նոյն շարժումն է երկնի՝ յայտ է եթէ ի միոջէ ումեմնէ է միւսոյն շարժումն, վասն զի բազմաց այլ շարժումն բնաւորեցաւ լինել. եւ վասն զի մշտաշարժ է երկին՝ յայտ է թէ որ շարժէ՚ն զերկին մի է եւ անբաւ զաւրութիւն ունի, զի եթէ բովանդակեալ զաւրութիւն ունէր՝ ոչ հանդուրժէր անդադարապէս եւ կարգաւորաբար շարժել զերկին, ուստի եւ յայտ է թէ՝ եւ անմարմին է, զի եթէ մարմին ունէր որ շարժէ՚ն զերկին՝ ոչ կարէր հանապազ շարժել զերկին, զի ամենայն մարմին բովանդակեալ է եւ բովանդակեալ զաւրութեան հանդիպեցաւ, իսկ բովանդակեալն զաւրութեամբ զիարդ անբաւ զաւրութիւն ունի կամ զիարդ անդադարապէս կարէ շարժել զերկին. եւ յայսմ ամենայնէ յայտ եղեւ թէ անեղ է. իսկ որ ոչ է եղեալ՝ եւ ոչ վախճան ունի, վասն զի եղեալն ոչ կարէ անբաւ զաւրութիւն ունել, քանզի ամենայն եղեալ ի նիւթոյ եւ ի տեսակէ է եղեալ, իսկ որ ի նիւթոյ եւ ի տեսակէ եղեալ է ոչ է անեղ մարմին եւ ոչ անբաւ զաւրութիւն ունի, իսկ այն որ շարժէ՚ն զերկին անմարմին ցուցաւ եւ անբաւ զաւրութիւն ունել։ 11 Իսկ եթէ անեղ է՝ յայտ է թէ անապական է եւ ոչ յումեքէ եղեալ, այլ ինքն է արարիչ եւ ամենայնք ի նմանէ եղեալք, վասն զի յառաջ քան զամենայն է. եւ սմա հետեւի մշտնջենաւորն եւ անսկիզբն եւ անվախճանն։    12 Արդ ահա ցուցաւ ըստ կարգիդ ասացելոցս, եթէ է ոմն որ շարժէ զերկնային մարմինն, եւ մի է, եւ անբաւ զաւրութիւն ունի, եւ անմարմին է, եւ անեղ է, եւ անապական է, եւ արարող է։ 13 Եւ այսք ամենայնք որք ոչ ումեք այլոց արարածոց բնաւորեցաւ պատշաճիլ, բայց միայն միայնում Աստուծոյ եւ նմա միայն տալի է պաշտաւն։    14 Եւ որք միանգամ զբնութիւն իրացն կամին գիտել՝ զերիսս զայսոսիկ գիտելի է. նախ՝ զսկիզբն իրացն եւ զպատճառն, երկրորդ՝ թէ նա է սկիզբն եւ պատճառ այլոցն, երրորդ՝ թէ անհնարին է այլազգ լինել. երեքումբք սոքաւք է մարթելի առնել մակացութիւն։    15 Վարժումն է ամենայն ինչ եւ ի ձեռն այնր՝ իբր կրթարանաւ լեզուի՝ եւ բանն եւս յարդարի եւ իմաստքն յառաջեն։ 16 Քանզի իշխանութիւն ունելով կրթարանաւք իբր բնութեամբ բնաւորաբար ի դիտումն առաջակայի շարժի բազում անգամ, որպէս ակամբ՝ այծեամն, եւ ականջաւք՝ էշ, եւ հոտոտելեաւ՝ շուն, եւ ճաշակելեաւք՝ ոչխար, եւ այլքդ։ 17 Այղ՝ եւ յառաջ զդայ զպատերազմն ձի, եւ զգէշ անգղ, եւ զկարաձմերունս այլ խոտաբոյծք, եւ զծովային վտանգս լուղակք ջրայինք, եւ զաշուն զեռունք, եւ զհոտ գարնայնոյ թռչունք։ 18 Եւ զոր սոքա բնութեամբ՝ ի ձեռն խորհրդաբերութեան մտաց եւ կրթութեան բանի ունի մարդս։       ԴԱՒԹԻ ՓԻԼԻՍՈՓԱՅԻ Ի ԽՆԴՐՈՅ ԱՇՈՏՈՅ ՊԱՏՐԿԻ    1 Բան, զոր հարցէք, ով բարէփառութեան հարցափորձող աստուածապահ տէր իմ, թէ զի՜նչ միտք մի բնութիւնս ասելն առնէ Բանին եւ մարմնոյն, եւ զինչ որ երկուսն ասեն բնութիւնս յետ միանալոյն Բանին ի մարմին իւր. եւ որպիսի ինչ յերկուց բնութեանց միացեալ ասելն իցէ զբնութիւն Որդոյն Աստուծոյ յաստուածութենէն եւ ի մարդկութենէն. եւ եթէ որ է ճշմարտութիւն որով եկեղեցի Աստուծոյ խոստովանի զուղիղ հաւատն։    2 Լուծումն այսպիսի՜ ինչ է այդոցիկ խընդրոց, որ քան կարճ ի կարճոյն մարթի յիշեցուցանել։    3 Որք մի ասեն բնութիւն Բանին եւ մարմնոյն, կատարեալ են ամբարիշտք. զի մարմինն ի կուսէն է, եւ կոյսն դուստր Դաւթի եւ Աբրահամու, որպէս ասաց առաքեալ, զՔրիստոս ի հրէից ըստ մարմնոյ. եւ եթէ զզաւակէն Աբրահամու բուռն հարկանէ։ 4 Այլ Աբրահամ եւ մարդիկ ի նախահաւրէն Ադամայ եւ յերկրէ ունին սկիզբն։ 5 Իսկ Բանն Աստուած հոգեղէն ստեղծիչ Ադամա, քանզի ամենայն որ ինչ եղեւ Բանիւն, ասէ, Յոհաննէս, եւ առանց նորա եղեւ եւ ոչինչ որ ինչ եղեւն։ 6 Եւ արդ՝ զի Աստուծոյ անեղի եւ արարչի եւ հողոյ, ժամանակաւ արարելոյ ի նմանէ մի իցէ բնութիւն։ 7 Իսկ չորրորդութիւնն այսպէս առնեն այսպիսի խոստովանողք զԵրրորդութիւնն, զի մի բնութիւն է Աստուծոյ Հաւր եւ Բանին եւ Սուրբ Հոգոյն, եւ երեք առանձնաւորութիւնք. մի բնութիւն Հայր եւ Որդի եւ Հոգին Սուրբ։ 8 Ապա թէ եւ մարմնոյն եւ Բանին մի բնութիւն է, որպէս Բանին եւ Հաւր մի՜ է բնութիւն եւ զիւր համաբուն մարմինն զգեցաւ Բանն. չորք սոքա նախ քան զմիանալ Բանին եւ մարմնոյն լինին. Հայր եւ Հոգին Սուրբ, Բանն Աստուած եւ մարմինն։ 9 Այլ միանալ բնութեանցն ոչինչ այլ նշանակէ, եթէ ոչ, զի աւտար նախ միմեանց էին բնութիւնքն, որ յետոյ միացան մարմնալովն Աստուածն Բանի. ապա յիրաւի եղիցի մեզ զայնպիսիսն խոստովանողս անուանել կատարեալ ամբարիշտս։    10 Իսկ որք բ'. ասեն բնութիւնս յետ միանալոյ Բանին եւ մարմնոյն, զմինն Աստուած սոսկ արտաքոյ քան զմասունս մարմնոյն, անտես եւ անշաւշափ, հզաւր եւ գիտակ, եւ զամենայն (զհաւր դնեն ի վեր) քան զկարիս։ 11 Իսկ զմիւս բնութիւնն մարդ մահկանացու, տգէտ, անզաւր, ի ներքո ամենայն կարեաց եւ ապականութեանց. եւ յետ, լ' աւելի ամաց յառաւել քան զայս փոփոխել. բնութիւն զայսպիսի ասողս թէպէտ եւ բանիւ ոչ, իրաւք երկուս ցուցանեն, որպէս թէ անձն մի համբաւեն, կամ ոչ առեալ սոքա ասեն մարմին ի կուսէն. կամ ի գոյացեալ նախ բնութիւն մարդոյն բնակութեամբ մշտնջենաւորեցուցանեն ի մարմնին զԱստուած Բանն, որ ոչ այլ եւ այլ, բայց սոյն յայտէ, եթէ ոչ հաւատան, եթէ Բանն մարմին եղեւ. զի եթէ հաւատալի էր նոցա բանին մարմնանալ, ոչ բաժանէին զբանն յայն իմեքէ, որ ինչ ինքն եղեւ։ 12 Եւ զի արդ վարին ձայնիւ միանալոյ բնութեանցն, զի եթէ ճշմարտեն զոր ասենն, զիարդ բաժանէին, զոր միացուցանենն. ապա թէ անմիացեալ զբնութիւնսն գիտեն, ոչ պարտին այնպիսիքն միանալով վարել ձայնիւ բնութեանցն. զի եթէ երկու կացին բնութիւնքն, ոչ միացան. ոչ միացեալքն ոչ կարեն առնուլ զասումն միութեանն, իսկ զի ճիշտ միացան ի ձեռն հրաշափառ խառնմանն, բաւական է միանալդ անուն զանքանակութիւն ցուցանել բնութեանցն, եւ զմիութիւն ինքեան. ապա նոքա ամբարիշտ զինքեանս խոստովանին, որք ձայնիւ վարին միանալոյ, իսկ զիրսն զորմէ միանալն ասի, հեռագոյն ի բաց որոշեն յԱստուած եւ ի մարդ ըստ իւրաքանչիւր անկից։    13 Իսկ որ յերկուց բնութեանց միացեալ ասեն զՈրդոյն Աստուծոյ զբնութիւն, թերի նոքա լսողացն զիւրեանց իմացուցանեն խոստովանութիւն, զի յերկուց բնութեանց ասել մասն եւ մասն ի միոջէ եւ ի միւսմէ նշանակէ բնութեանցն, յորոց միանալն ասի։ 14 Եւ այսպէս հանկանակաւ բերեալ յաստուածութենէ եւ ի մարդկութենէ ասել, այլ ոմն բնութիւն բնաւորեալ զՈրդին ի մէջ ցուցանէ զԱստուած եւ մարդ, որոց կատարեալ այնպիսին կարէ գոլ եւ ոչ մարդ, վասն զի զմասն ինչ յԱստուծոյ եւ ի մարդոյ ունել, այլ ոչ զբովանդակն. որպէս զդիցազունսն առասպելիցն հեթանոսաց ճարտարաբանքն ուրեմն կենդանոյ ծնեալ բնութիւնս ի դից եւ ի մարդկան խառնակութենէ. եւ զի ոչ մասն ինչ յաստուածութենէ էր Բանն. այլ կատարեալ Աստուած, եւ մարմնանալն դորայ ոչ մասն մարդոյ լինի, այլ կատարեալ մարդ։ 15 Սոքա կամ տխմարութեան տոռամբ շաղեալք անհանճարս զինքեանս հրապարակեն. եւ կամ թէ այսպէս իսկ զմտաւ ածեն մասն ինչ յաստուածական եւ մասն ինչ ի մարդկական բնութենէ ի մի ածեալ տեղի միանալ զՔրիստոս, Ապողինարի հայհոյութեանն հաւասար են անաւրէնքն. զի զլիով Աստուած եւ մարդ յոյսն մեր զՏէր Յիսուս Քրիստոս անկատար իմն բնաւորեալ իշխեցին հայհոյել աւտար քան զԱստուած եւ զմարդ բնութիւնս այսպիսի ասողքն, յոչէէ ի գոյութիւն եկեալ, եւ այլայլեալ զբնութիւն Որդոյն Աստուծոյ յայտնապէս քարոզեն. եւ յիրաւի են ընդ նզովիւք ի Նիկիայ գումարեալ սուրբ հարցն. զի ոչ զարհուրեցան զմարմնանալն Աստուած Բանի յիշակիսոյ ծնունդ բերեալ նմանութիւն։    16 Այլ եկեղեցի Քրիստոսի փախուցեալ յայսպիսի խոտորմանց, ուղիղ խոստովանութեամբ լուսաւորէ զծնունդս իւր. որք միանգամ ի մահ անդր Քրիստոսի Աստուծոյ մերոյ մկրտին։ 17 Քանզի գիտէ եթէ բնութիւնքդ երկոքեան Աստուծոյ եւ մարդկան աւտարք միմեանց էին յառաջագոյն, եւ որիշք ամենայն հեռաւորութեամբ. որքան ինչ Աստուծոյ արարչի եւ արարածոյ հողոյս գայր ընդ մէջ մարմնանալոյն Աստուածն Բանի լրով միացան. քանզի որ Աստուածն կատարեալ ծնանէր յԱստուծոյ Հաւրէ նոյն մարդ բովանդակ՝ նա ի մաւրէ իւրմէ ի սուրբ կուսէն եղեւ. ըստ որում եւ աստուածածին այս ասի կոյս եւ ոչ մարդածին։ 18 Այսոքիկ նախնական աւանդութեամբ վերադասեալ ի մերոյդ յՈրդին Աստուծոյ յինքնատեսաց եւ ի սպասաւորաց Աստուածն Բանի եղելոյ մինչ առ մեզ պաշտեցաւ անդամք Քրիստոսի եկեղեցի սուրբ։ 19 Իսկ եթէ նոր այժմ քարոզի ումեք բարձրագոյն, յայտնեսցի Բան. ցուցցէ յաստուածային գրոց եւ լուիցուք։ 20 Քանզի ճշմարտութիւնն ոչ զհակառակ կալ ինքեան, այլ զհաւանելն պահանջէ յառողջամիտ խուզողացն, միայն թէ ոչ հարըստահարեսցէ զլսելիս ստութիւնն զճշմարտութեանն պերճացեալ ձեւ։1 Նորին. Աշակերտի Թէոդորիտի դագոն կոչեցեալ. Առ երկաբնակսն ընդդիմադրութիւն։    2 Անստացական Բանն Աստուած ի մարդանալն յաւելուած էականի բնութեանն իւրոյ ոչ արար կամ ընկալաւ, եւ թէ մարդկան բնութեանս առգործեաց յաւելուած, զի երեւեսցի մարդանալոյ նմա պատճառն քանզի ոչ է թարց պատճառի. եւ աստուստ ծանիցի երկակցութիւն եւ միութիւնն թարց փոխարկութեանն. զի անստացականն ի ստացականութիւն ոչ կարա նա (s) փոխարկիլ, եւ ոչ ստացացականն. անստացական էանալ եւ յարարածէ անարար գոյանալ. եւ յաւելուած լինել աստուածային բնութեանն. իսկ մարդկային բնութեանս հաւաստի յաւելուած առգործեաց. զի ի մահկանութենէ անմահ արար, եւ յապականութենէ անապական, եւ յերկրաւորութենէ երկնային. եւ աթոռակից Հաւր ցուցաւ, եւ Երրորդութիւնն Երրորդութիւն մնաց եւ ոչ ընկալաւ յաւելուած։    3 Դարձեալ մի բնութիւն Բանին Աստուծոյ խոստովանելով կենդանոյ Որդոյն Աստուծոյ ի կենդանոյ Հաւրէն, իսկ զմիւս բնութիւնն հարկաւոր տաց միւսոյ ումեմն կենդանոյ խոստովանել ի կենդանոյ ումեքէ ծնեցելոյ եւ յումէ պատճառ է, որ զՀաւրն ունի տեղի, զի բնութիւնդ անուն ոչ ի վերայ մասին մարդոյն է. այլ ի վերայ բոլորին. եւ ոչ ի վեր անգոյին, այլ գոյացելոյն ըստինքեան եւ դադարման։    4 Դարձեալ Մարիամ զբնութիւն մարդոյն ըստինքեան գոյացութեան ծնաւ, եթէ զբնութիւն Որդոյն Աստուծոյ ըստինքեան կատարելութեանն ի Հաւրէ ի ձեռն մարմնոյն կամ թէ մարմնաւորութեանն։ 5 Զի թէ ըստինքեան զգոյութիւնն մարդոյն ծնաւ, ըստորում եւ բնութիւն չէ աստուածածին. իսկ եթէ զերկոսին բնութիւնսն ըստ ինքնակացութեան ծնաւ, երկրորդամայր եւ ոչ միածնամայր։    6 Դարձեալ զերկուս բնութիւնս խոստովանելով յետ ի կուսէն ծնելութեան, զերկոսին պաշտելի ասես, եթէ զմին. թէ զերկոսին, արարածոյ Որդոյ եւ անկատարի երկրպագես եւ ոչ աւտարանաս ի կռապաշտիցն. իսկ եթէ միոյ բնութեան մինն անպաշտելի մնայ, հեռացեալ ես ի փրկութենէն որ ձեռն մարմնոյն։    7 Դարձեալ զերկուս բնութիւնսն խոստովանելով, հարկաւորէ յերկոսին եւ մկրտիլ՝ յարարած բնութիւնն. եւ յանարարած բնութիւնն, որ է ամբարըշտութիւն (s) իսկ թէ ի Հայր եւ յՈրդի եւ ի Սուրբ Հոգի եւ ի մի բնութիւն մկրտիմք, յայտ է եթէ ի միւս խոստովանեալ բնութիւն ոչ մկրտիմք, որ է ուրացութիւն փրկութեանն մերոյ. քանզի որ միանգամ ի Քրիստոս մկրտեցաք, ի մահ անդր նորա մկրտեցաք, ասաց, որ ասացն։ 8 Եւ ինքն թէ մկրտեցէք յանուն Հաւր եւ Որդոյ եւ Հոգոյն Սրբոյ։    9 Դարձեալ ապականութիւն ի մասանց բնութենէ՝ մարմնոյն, եւ զինչ մասն է, եւ եթէ մասն է եւ միացոյց զսայ (s) իւր յարգանդի կուսին եւ այժմ ապականացու, զի զմիացեալն ոչ էթող, եւ եթէ էթող ըստ քեզ յետ յարութեանն, կիսամարդ է եւ ոչ կատարեալ մարդ։ 10 Իսկ եթէ դատապարտութեան յանցանաց արկածք տանջանաց բնաւորեցան, իսկ յայս ոչ անկաւ ընդ բանսարկուին իշխանութեամբ. ուստի եւ յիւրոցն ասէ. առ իս ինչ ոչ գտանէ, զիարդ տնաւրինէր ապականութեամբ զփրկութիւն ապականելոցս. այլ ահա մարմին նորա ոչ էտես զապականութիւն մարգարէն կնքեաց բանիւ։    11 Դարձեալ եթէ ծնելութիւն եւ կաթնդիեցութիւն եւ աճելութիւն հասակի, եւ թլփատութիւնք եւ կրականութիւնք համայն եւ չարչարանք համայնք եւ խոցումն եւ մահ, եւ թաղումն ապականութեան ցուցակութիւնք են ըստ ձերոց աղանդաբանութեանդ, եւ աշխարհի փրկութիւն ի ձեռն այսց մատակարարեցաւ, յայտ է եթէ ոչ Աստուծոյ առ մեզ երախտիք գոն փրկանաւորութեան, այլ ապականութեանն զայս մեզ առգործեալ եւ յափշտակեալ ի բանսարկուին իշխանութենէ զսայ (s) մեզ պաշտելի՜ է, եւ երկրպագելի զապականութիւնս եւ սմա՜ առ կարդալ փրկիչ։ 12 Աւա՜ղ յիմարութեանդ, մարդկային ապականութեանս ծնելութեան եւ յառաջխաղացութեան հայր՝ զսե՜րմն առն ծանեաք ի ձեռն կնոջ։ 13 Իսկ ապականութեան մարմնոյ Բանին ծնելութեան զո ասէք գոլ Հայր ի ձեռն Մարիամայ, զի ի Հաւրէն ծանիցուք զապականութիւն։    14 Դարձեալ զՄարիամ ըստ բնութեանն իւրոյ գոյացութեանն ասէք անապական գոլ, եթէ ըստ ծնընդեանն զԲանն Աստուած մարմնացեալ եթէ ըստ բնութեան գոյացութեանն ասելի է, ոչ իմանի ի մերմէ բնութենէս Մարիամ։ 15 Իսկ եթէ ըստ ծնողութեանն է անապական եւ է եւ ասի, զիարդ ծնեալն ի նմանէ ապականացու։    16 Դարձեալ ապականութիւնն բնութիւն ունի ըստ ինքեանն եթէ ոչ, զի եթէ բնութիւն ստեղծուած ստեղծչի զայս եւ առնուլ ասելի, եւ միացուցանել ըստինքեան, իսկ եթէ ոչ ունի բնութիւն ըստինքեան, ոչ ասի ստեղծած ստեղծչին, այլ ի պատրանաց թշնամոյն ներգործեցաւ ի մարդն, յանձնիշխանութեան գործոց, կշտամբութիւն ընդունել ի Տեառնէ։ 17 Իսկ Աստուած Բանն զինքեան ստեղծուածն էառ եւ միացոյց իւրեաւ ոչ զբանսարկուին ներգործութիւնն։    18 Զայսոսիկ այնք խուզեն եւ ի հարցաքննութիւն արկանեն, որք ի սահմանս դուզնաքեա մարդոյ իջուցանել զնա խոկան. իբրեւ զմի ոք ի հասարակաց գոյացելոց ի Տեառնէ. ըստ որում եւ ոչ Աստուած մարդ լեալ խոստովանին, այլ ի մարդ ումն բնակիլ. աստուստ եւ Մարիամ աւտարանա գոլ աստուածածին։ 19 Եւ այս է Պաւղեա Սամոստացոյ նախասացութեան սահման. եւ որք ըստ այսմ ձայնակիցք, նախկինք եւ այժմուքս անյուսք եւ յողդողք, որք եւ զմի Աստուածն զՔրիստոս ուրացեալք, ածեն ի վերայ անձանց զերագահասն կորուստ, ըստ նախասացութեան առաքելոյն Աստուծոյ։ 20 Այսպիսի խորհողսն տարագրէ կաթուղիկէ եկեղեցի, եւ մեք։ 21 Եղիցին նզովեալ ի Տեառնէ Յիսուսէ Քրիստոսէ, ամմէն։    ԴԱՒԹԻ ՓԻԼԻՍՈՓԱՅԻ ԲԱՆ ՀԱՒԱՏՈՅ ԸՆԴԴԷՄ ՀԵՐՁՈՒԱԾՈՂԱՑ        1 Պատրաստեցէք տալ պատասխանի, ասէ համարձակագոյն յառաքեալսն Պետրոս, ամենայն խնդրողացն Բանին, որ է վասն յուսոյն ձերոյ, եւ այս ոչ միայն փոյթ զհեղգացեալսն զարթուցանել միտս, այլ եւ զպակասամտացն ի բաց լուծանել երկունս, զորս թերեւս անտեղի եւ յաւուր յայսմիկ ձեռնարկելոցն հարկաւորագոյն կրել. զի աւրէն է նոցա զերբն յաղագս Աստուծոյ ճառից որոշել ժամանակ։ 2 Եւ առ այս որով արդեւք ձեւակցութեամբ կամ առ ինչ։ 3 Քանզի ոչ միով ոմամբ վրիպակաւ, եւ ոչ զոմնն, այլ գրեթէ զբնաւ իսկ զանդամս եկեղեցւոյ ի յայս ախտս աւցտեալ եւ պառակտեալ մախանաց չարին, զոր ասացեալսն յինքենէ յիւր կամս, յանվերծանելին եռոյց հերձուածողական խորխորատն եւ զաւրէն աւդոց ոմանց ի ծով մխելոց ամենայն ուստէք կայինա ամբոխեաց կեանս։    4 Այնքան աղջամղջա լովից ոգիս շուրջ փակեալ մինչ զի անկարելիք նոքա գոլ նկատել, եթէ ընդ ծայրագոյն բարի անձանցն կռուին, որ է ինքն Աստուած, յորժամ զյստակ եւ զվճիտ հաւատոյ ակն կողոպտել ձեռնարկիցեն։ 5 Այլ զվիժածացն ախտացեալք յանկատար ծնունդս՝ խաբեալք եղեն յարգանդէ հոգեւոր աւազանին ըստ վերստին ծննդեանն, յորս ոչ առողջ ի նոսա բերիւր դաւանումն Հաւր եւ Որդւոյ եւ Հոգւոյն Սրբոյ։ 6 Այսպէս աւտարացեալք եւ վրիպեալք ի մայրենի գրկաց կաթողիկէ եկեղեցւոյ եւ ի սննդական դարմանոց հոգեպատում եւ աստուածախաւս կաթինն, որ յընթերցուածական ստեանցն, ստութիւն բարբառել ձեռնարկեցին ընդդէմ ճշմարտութեան, որոց ի վերայ եկեալ սխալանք երանաւէտ կենաց, սկզբնաչարին լծակռիւք գտան եւ զուգակշիռք յեղկելի եւ յանտանելի տանջանս։    7 Եւ արդ սոքա, զորոց բանքս, արժանի գոն այսպիսում հատուցման յարդարադատն Աստուծոյ. որոց միշտ ի լսելիս հնչէ իմաստնոյն բան. մի քան զարժանն ճարտարեր, գուցէ թիւրեսցիս։ 8 Իսկ արտաքոյ ինչ գրելոյն իմանալ առաքելականն ի բաց բերէ սահման եւ կազմէ կասկածագոյն։ 9 Եւ դարձեալ զգուշանալ Բանին, որ յաղագս Աստուծոյ եւ զԱստուծոյ է, խրատէ առակաւղն, որ յոյժն իսկ այսոսիկ էր քաջաբանագոյն։ 10 Այլ այսոքիկ անմտաբերելոցն ընդդիմանային, մանաւանդ եթէ յանդգնելոցն. իսկ մեզ ի Հոգւոյն Սրբոյ վստահելոց շնորհ, որոց արդարութեան հաւատոց ասպնջական եղեւ սիրտ, նմանապէս եւ բերան, հարկեսցի արբանեկել խոստովանական բանին։ 11 Զի սոցայն լծակցութիւն վեհագոյն կենաց հանդիպաւղս զմեզ յաւրինէ ըստ Պաւղոսի ձայնին. քանզի ոչինչ մեզ սնափառութիւն այժմ կամ անտեղի գոյ յաստուածաբանութիւն մխել ճառս, մանաւանդ եթէ յոյժ իսկ ժամանակի, յորժամ զերկիւղածութեանդ ձերոյ ընկալաք ամենայորդոր փութով գիր։ 12 Բայց ոչ համաւրէն կամեցողաց եւ ոչ վարկպարազի, այլ հարկաւոր համարիմ որոց յաղագս Աստուծոյ հանդիսին ներածեալ քան յինքեան։ 13 Ամենայն ուստէք լինելով եւ ամփոփելով քահանան միանգամայն զինքն եւ զենարան յարդարել եւ զբովանդակ ողջակիզեալ խոստովանական բան բարձրագոյնելով մարմնոյ եւ մարմնականացս եւ վեր ի լեառն համբառնալ աստուածակամ հնազանդութեան ի վայրէ գոգին երկրաքարշ եւ ստորաբերաւղ խորհրդոյ եւ հանդիպեսցի երանութեան մաքրագունիցն սրտից. որոց հանդիսարան գոլ տեսանեմք զնոյն ինքն Աստուածն Բան, եւ մրցանակ յաղթութեան զաստուածատեսութիւն խոստանալ, այն որ միայն է բարի եւ բնաւ իսկ վեհագոյն բարեաց պատճառ, լոյս անճառ եւ համաւրէն պայծառութեան լուսոյ աղբիւր. կեանք անմահ եւ կենագործակ մահացելոց եւ անմահից, գոյ անեղ եւ գոյացուցիչ էիցս, էութեան անհիւթ, բնութեան անհատ, տարածումն ամփոփ, նրբութիւն անարգել, կար ամենազաւր, հնար ամենահաս, բաւականութիւն անծախելի, էութիւն անթերանելի, փառք անհամեմատ, պայծառութիւն անզուգակշիռ, մեծութիւն անքակ, կերպարան նոյն ամենայն իւիք, իսկ բնութիւն պարզ եւ յստակ եւ առանց ի բազմաց գոյացեալ, անտեսանելի, անասելի, անպարագրելի, անըմբռնելի, անքննելի, անհասանելի, անճառելի, հաւատալի եւ եթ։ 14 Եւ կամ եթէ զայս իցէ ոչ ընդդէմ նմին որոշել սահման որ ի մեզն է յոյժ բարեձեւագոյն անջատելի գոլ ի մտաց, անլռելի, ճառելի, միշտ նոյն ամենակալ ամենայն ուրեք, եւ սակայն անխառն յամենեցունց, մի Աստուած յերիս անձնաւորեակ դէմս, ի նոյն ամփոփեալ բնութիւն, որոյ անչափելի լուսոյն ճառագայթ եւ մերձակայ հոգւոյն անըմբռնելի, թէպէտ իմանալիք եւ հրեղէնք։ 15 Եւ զայնր արդիւն հասարակաց հաւանելիս առաջի դնել վայելուչ բանիս երկրագործ, աստուածային տեսչութեանցն ժամանեալ երջանիկն Եսայիաս ի շուրջ կացեալ սերովբէից ուսեալ զՏէրն ընդունել երեքսրբեան փառաբանութեան իմանալի ձայնիւք ընդ թեւոց ծածկութիւն թաքուցեալք, եւ իբրեւ միջնորդովք ոմամբք յանժուժկալելոյն յինքեանս ամփոփեալք ի բոցարձակ ճառագայթից։ 16 Եւ այսպէս զեկեղեցի Աստուծոյ վարդապետաց երիս ընդունել անձինս, զմի Աստուածն եւ մի բնութիւն եւ մի Տէր. յորոց ոմն ծնաւղ եւ միւսն ծնունդ, իսկ ոմն արտաքս առաքումն, ոչ ժամանակաւք զատեալք եւ ոչ երբեմն որոշեալք, ոչ երբէք սկզբունք եւ ոչ անսկզբունք միապէս, այլ ոմն առանց պատճառի եւ ոմն պատճառաւ։ 17 Եւ ասեմ իսկ առանց պատճառի է Հայր, Էն միշտ անսկիզբն եւ յաւիտենական աղբիւր եւ պատճառ Որդւոյ ծննդեամբ եւ Հոգւոյն արտաքս առաքութեամբ։ 18 Այլ եւ Որդի եւ Հոգի ոչ յետ ժամանակի եւ ոչ սկսեալք, այլ անդէն ընդ պատճառին գոլով ամենակատարք կամ թէ զնոյն ինքն կտակաւ սահմանեցելով յածից ոք երթեալ հասանիցէ յակն եւ յաղբիւր, ուստի ոչինչ գոյ աւտարացեալ կամ այլաբան, այլ ամենեւին նոյն, կամ թէ պարզագոյն ասացից լոյս եւ լոյս եւ լոյս, մի ելով լուսոյն բնութիւն, ըստ ումեմն նախ քան զմեզ իմաստասիրելոյ։ 19 Այնքան եւ եթ ընտրելիք, ըստ որում ոչ զանգանին դէմքն եւ ոչ միութիւն ամբոխի. ոչ Հայր զրկէ զՈրդի, այլ Որդւոյ ծննդեամբ կամ առաւել քան զՈրդի ունակութեամբ, բայց զի ծնաւղն է։ 20 Եւ ոչ Որդի ճոխանայ քան զՀայր, կամ ներգեւի ինքն զոք ծնանելով կամ մարդեղութեամբն, բայց միայն զի ծնունդ է։ 21 Եւ ոչ Հոգին Սուրբ զերկոսին յաղթահարէ, կամ զիջանի Հայր ումէք գոլով կամ եղբայր Որդւոյ, թէպէտ ի Հաւրէ։ 22 Այլ այսպէս մնացեալք բնաբար յերկաքանչիւրսն յատկութիւնք երեք մի են, մանաւանդ թէ երեքն մի փառաբանի Ամենասուրբ Երրորդութիւն։ 23 Զոր ինքն իսկ անտեսանելին ի տեսութիւն արարեալ, եկեալ ծանաւթագոյն զլսաւղսն արար, ասելովն ես ի Հայր եւ Հայր յիս, եւ Հոգին Սուրբ որ ի Հաւրէն ելանէ եւ յիմմէն առնու, յորմէ հաւաստագոյն տեղեկացեալ եւ հաւանեալ աստուածաբանութեանցն Յովհաննէս, ասէ. զԱստուած ոչ ոք ետես երբէք, բայց միածինն Որդի, որ ի ծոց Հաւր նա պատմեաց եւ զհամաբարբառս նոցին։    24 Եւ արդ, ո ոք այսոցիկ ունի ընդդէմ ասել, զի ոչ ոք աւտարաբուն եւ կամ անտեղեակ Երրորդութեան, այլ նոյն ինքն Որդին, մին յԵրրորդութենէն, որ ուսոյցս. որով ի վախճան ժամանակացս խաւսեցաւ Հայր ընդ մեզ. որ է լոյս փառաց եւ նկարագիր էութեան նորա, եւ ոչ յափշտակութիւն համարեցաւ զգոլն հաւասար Հաւր, այլ զանձն թափեաց եւ էջ յարգանդ կուսին, առեալ ի նմանէ զծառային կերպ, ոչ յանապականէ, եւ ոչ ապականացու, այլ յապականացուէս անապականացուցեալ եւ յախտակրելոյս եւ մահկանացուէս անախտ եւ անմահացու զոր աւրինակի մեղանչելոյս անմեղ։ 25 Քանզի մինչդեռ նստեաք ի խաւարի մեղացն եւ ի ստուերս մահու, վերածագեաց արդարութեան արեգակն, որ զխաւար յանցանացն եւ զարկածս ախտից միահողոյն հալածեաց ի մէնջ եւ համենայն ? ի բարձանց երկրային, այլ եւ երկնաւոր։ 26 Քանզի էջ առ մեզ անմարմինն եւ ել մարմնացեալ, ոչ մասն ի մարդոյ առեալ եւ ոչ ի մարդ բնակեալ. այլ մարմին բովանդակ եւ շունչ եւ միտս մարդկային յինքն խառնեալ եւ ընդ ինքռեան ստեղծեալ եւ գոյացեալ։ 27 Եւ եթէ հաւաստի զինքն պահանջէ ասել. Բանն մարմին եղեալ, ըստ աւետարանական ձայնին, եւ բնակեալ ի մեզ. 28 Ոչ եթէ յիւրում մարմին, ըստ ոմանց չարափառութեանց, որ զինքն Որդին յինքեան մարմին իբրեւ յումէք ասեն բնակեալ, այլ իւրովն իբրեւ զմեզ լինելով ընդ մեզ բնակեալ, ըստ այնմ զոր ինքն աստուածաբանն նախաճառեաց զյապագայսն բացակատարելոյ, թէ բնակեցայց ի նոսա եւ գնացից ի նոսա։ 29 Ի նոսա, ասէ, բնակէ եւ ոչ ի նմա, քանզի ոչ ոք ինքն յինքեան բնակէ։ 30 Եւ դարձեալ Երեմիաս յաղագս Որդւոյ ասէ. սա Աստուած մեր ոչ համարեսցի, այլ առ սա, եւ յետ փոքր մի ասէ. ի յերկրի երեւեսցի եւ ընդ մարդկան շրջեսցի. իսկ Զաքարիաս ասէ. ահաւասիկ եկի եւ բնակեցայց ի միջի քում, Երուսաղէմ։ 31 Եւ արդ եկեալ ի կատարել զկանխասացութիւն մարգարէիցն վերագոյն գոյացութեան գտեալ եւ անդր քան զբնութիւն զայս հասարակաց. հրաշանան միտք, զիարդ հողս ընդ հոգոյս խմորի, եւ մեք յԱստուած բնակիմք, մի զանկուած, ոչ Բանն խոխել ի մարմնոյ թանձրութիւն, զի Աստուածն ոչ ընդ փոփոխման է, ասաւղն ես նոյն եմ եւ ոչ փոփոխիմ, եւ ոչ զմարմնոյն ծախեաց թանձրամասնութիւն։ 32 Քանզի ոչ էր պիտոյ առման, զոր վերստին ունէր եղծանել. այլ առ եւ առաւելոյց բնակցութեամբն վեհագունին յաղթելով։ 33 Քանզի մանուկ ի կուսէ ծնանի եւ կուսութեան կնիք անխախտելի մնայ, այս գեր ի վերոյ է մարմնոյ եւ աստուածային եւ հրաշափառագոյն նշան. սակս որոյ եւ աստուածածին ասի կոյս։ 34 Սոյն աւրինակ եւ միանալ Բանին ընդ հոգեղինին եւ մի լինել բնութիւն. նորն? անգամ ի վեր քան զբան է եւ անճառելի, կամողին եւ եթ կարելի, որում ամենայն անհնարինք հնարաւոր գոն։ 35 Իսկ եթէ տարակուսիս ի միանալն անյանկ բնութեանցն, տարակուսելի քեզ գոն եւ կուսութեամբն յղութիւն եւ յետ ծննդեան կուսութիւն, եւ կոյս միանգամայն գոլ եւ դիեցուցիչ Որդւոյ։ 36 Իսկ ապա թէ զայս հաւատով կնքես, նովին հաւատով զմիանալն անյանկ բնութեանցն ընկալ ի հրեշտակապետէն, հաւատակից լեր կուսին, եթէ ոչ տկարանայ երբէք առ ի յԱստուծոյ Բան։ 37 Եթէ էր ընդ քննութեամբ, թերեւս ոչ էր աստուածակերտ հրաշք. իսկ որդի ի վեր քան զբնութիւն տնաւրինեցաւ, փոխանակ հնոյ, նոր եղեալ ադամ. զի զառաջին կուսին վտանգաւոր երկունսն լուծցէ, եւ զի ոչ էր կար մարդոյ եղծուլ զտնիծիցն վճիռ, ինքն եկն նամակագիր նզովիցն, եւ ամենայնի մերումս հաղորդեալ կրիցս, զբովայդակն ելոյծ։ 38 Քանզի անփոփոխելին փոքրկացաւ եւ զժահահոտեալ մեղաւք զմեր բնութիւնս իւր մարմին առեալ ոչ գարշեցաւ, եւ եցոյց ամենայն վտանգից գեր ի վերոյ։ 39 Ամենակատարն տղայացաւ, յաւիտենականն այսաւր ծնաւ, բանն եւ իմաստութիւն անսաց անբանութենէ տիոց, լոյսն անհամեմատ խանձարրաւք պատեցաւ, ի քերովբէս հանգուցեալն ի մսուր եղեւ առընկեցիկ, ուխտից եդաւղն Աբրահամու, թլփատութիւն յանձն էառ. սուրբն սրբոց իբր սրբութեան պիտաւղ ի տաճարն ածաւ. աւրինացն տուիչ ընդ կարգաւ աւրինի եմուտ, որում աղաւթէր իսկ ծերունին զլուծումն կենաց, արձակումն կապելոց զնա ծանուցեալ։ 40 Ջուրբ Յորդանանիս լուանի ի հուր մկրտաւղ եւ ի հոգի եւ ի նախ անդ իսկ ցուցանէ մկրտչին զիւր փառսն. ինքն մի յԵրրորդութենէն գոլ ընդ Հաւր եւ ընդ Հոգւոյ. փորձի քաղցիւ, գեր ի վերոյ փորձանաց, եւ նախ քան ի դէպ ժամանակ ոչ սաստէ փորձողին։ 41 Ննջէ ի նաւին, որ անքուն ակամբ պահէ զԻսրայէլ եւ ի որոց() վրայ քայլէ ոչ աւտար թեթեւութեամբ. աշխատի յուղեգնացութենէն հանգիստն աշխատելոց եւ ծարաւեալ, ըմպել հայցէ ի սամարուհոյն կենաց աղբիւրն։ 42 Եւ զի մի յերկարագոյնս ինչ բանիւս վարեցայց, կրէ, հրաշագործէ, կերակրի, կերակրէ, խլէ զշղթայս մեղաց, ազդէ նախատեսաբար եւ հարցեալ ուսանի իբր անգիտակ. արտասուէ, կենածէ, զայրանայ, տրտմի, աղաւթէ, զարհուրի, զարկուցանէ, ըմբռնի, խարազանի, չարչարի, խաչի, մեռանի, արձակէ զշունչն իւր յիւրմէ մարմնոյն, յամէ եռաւրեայ, յառնէ ճոխութեամբ։ 43 Զայս ամենայն յինքն կրեաց ճշմարտապէս բնութեամբ Որդին առ երկաքանչիւրովքն բարեգծեալ ի մեզ կամաւ եւ ոչ բռնութեամբ. քանզի ոչ երբէք բռնադատիւր անմարմինն, որ անդստին իսկ ընդ միանալ ի Բանն ընդ նմին գոյացաւ, վերագոյն մեղաց եւ ապականութեանց ախտից եւ մահու։ 44 Զի եթէ ի բռնութենէ գոյր ըմբռնեալ ի նմին բանտի, կապանակացն արձակումն տալ ոչ կարէր. այլ նա ինքն իշխանաբար զամենայն յանձն էառ, զի հաւաստեաւ եւ ոչ առաջաւք երեւեալ մերում մահու հաւասարեաց միշտն կենդանի, եւ ի վիմի փակեցաւ պարունակաւղն տարերց, այն որ արգելեալն էր ի գերեզմանի, զհայրենին ոչ ի բաց մերկանայր աթոռ, այլ ընդ իւրում շնչոյն առ դժոխականոն պայծառանայր ասելով կապելոցն, թէ ելէք, եւ որոց ի խաւարին թէ յայտնեցարուք, եւ յարուցեալ ի գերեզմանէն անփոփոխաբար եւ անյեղ առ թովմայեանսն մտանէ դրաւքն փակելովք. յայտ արարեալ, թէ որ ի ծննդեանն ոչ խախտեաց զկուսութեան կնիք, եւ ոչ աստ ի մտանել ունի պէտս ինչ փակի։ 45 Այլ եւ շաւշափելն ի Թաւմայէ զինքն եւ զբեւեռացն վէրս, ոչ այլ ինչ նմա, որքան թէ զայս կամի արժանի հաւատոյ ճշգրտել պարգեւէ, թէ որով մարմնով բեւեռեալ ի խաչին վէրս յինքն առ, նովին թանձրամասն մարմնով յարեաւ, եւ շաւշափելի. ոչ փոփոխեալ եւ ոչ այլայլեալ եւ ոչ ի վիրացն բռնութենէ ընդ մահու գրաւեալ։ 46 Սոյն գունակ եւ զանկարաւտ ճաշակումն յառաջ քան զյարութիւն յայտնի ցուցանել կամեցեալ, յաղագս այնորիկ դարձեալ ճաշակէ եւ յետ յարութեան, եւ այսպէս զամենայն հայհոյչացն խցեալ զբերան։    47 Համբարձաւ ի յերկինս ոչ վատթար ոք եւ կամ աւտարաբուն ի հայրենի աթոռն հանգուցեալ, այլ նոյն ինքն Աստուածն Բան, որ յերկնուստ էջ եւ մարմնացաւ, զոր եւ Պաւղոս գոչէ. որ ելն զինչ է, ասէ, եթէ ոչ զի էջ նախ, որ ի ներքնագոյն կողմն երկրի էջն, նոյնն է, որ ելն ի վերոյ քան զամենայն։ 48 Եւ ինքն իսկ իջաւղն եւ ելողն Որդին մարդոյ ասէ. ոչ ոք ել յերկինս եթէ ոչ որ էջն յերկնից Որդին մարդոյ, զի ելանիցէ ուր էր զառաջինն, եւ թէ երթամ ես առ առաքիչն իմ, եւ թէ առ հայր երթամ։ 49 Ածեալ սովիմբ վասն երկրորդ գալստեանն, տեսանիցէք, ասէ, զՈրդի մարդոյ նստեալ ընդ աջմէ զաւրութեան եւ եկեալ ընդ ամպս երկնից։ 50 Ամպովք գայ Քրիստոս Յիսուս Տէր յոյսն մեր եւ բազմութեամբ հրեշտակաց եւ հայրենի փառաւք, զոր տեսաւ յառաքելոցն երթեալ յերկինս, զի եւ երեւեսցի սքանչելի ի մէջ սրբոց իւրոց եւ ահարկու տեսակ ատելեաց, եւ յամաւթ եւ ի նախատինս հերեսական յամառութեանցն, որք ընդ անիրաւութիւն հաճեցան եւ զրկեալք եղեն ի ճշմարտութենէն։ 51 Առ որովք ծածկեցաւ աւետարանումն փառացն Քրիստոսի, որ երեւեցաւ մարմնով, վկայեցաւ Հոգւով, ցուցաւ հրեշտակաց, ծանուցաւ ի հեթանոսս, հաւատարիմ եղեւ յաշխարհի եւ վերացաւ փառաւք. որում կրկնէ ամենայն ծունր երկնաւորաց եւ երկրաւորաց եւ վայրասանդանդարամետաց, եւ ամենայն լեզու ընծայէ բան, թէ Տէր է Յիսուս Քրիստոս ի փառս Աստուծոյ Հաւր։    52 Արդ՝ որ ոք ձայնակից է այսմ վերագրեալ հաւատոց, ընդունի զայնպիսիսն կաթուղիկէ եկեղեցի եւ մեք. իսկ որ այլ իմն էութիւն դնէ հակառակ կամ հաւասար Սրբոյ Երրորդութեան կամ երիս անսկզբունս ըստ առանձնաւորութեանցն, կամ մի դէմ եւ մի անձն յաղագս նոյնութեան բնութեան, կամ դնիցէ անսկիզբն եւ զոմն սկզմամբ, իբր թէ յետ ժամանակի գոյացեալ, կամ թէ նուաստացուցանէ զՈրդի քան զՀայր աւտարացեղութեամբ կամ պատուով, կամ զՀոգին Սուրբ խոնարհագոյն դնէ Հաւր եւ Որդւոյ, կամ որ եւ է պատճառաւ ամբոխէ զԵրրորդութեան կարգ, կամ թէ յաւելուած յԵրրորդութիւն դնէ զմարմին Որդւոյն, կամ թէ առաւելեալ կամ նուազել ի փառաց ասէ զՈրդին տնաւրէնութեամբն, կամ ոչ ասէ զԲանն Աստուած մարմնացեալ ի սուրբ կուսէն, այլ զայլ ոմն եղեալ Քրիստոս, կամ յերկուստ ասէ բերեալ զմարմինն, եւ կամ առաչաւք եւ ձեւով միայն ցուցեալ, եւ կամ յայլմէ բնութենէ դնէ, ոչ ի մերմէ ստեղծական մահկանացու բնութենէս, կամ ի մարդ ասէ բնակեալ զԲանն կամ յեղեալ ի մարմին եւ յոսկերս, կամ մասն մարդոյ ասէ առեալ, այլ ոչ բովանդակ զմեր բնութիւնս, կամ մարդածին զկոյսն աւանդէ, այլ ոչ աստուածածին, կամ թէ երկուս յարէ բնութիւնս ի միմեանս մի որդի պատճառելով եւ երկաքանչիւրոցն որոշէ զիւր ներգործութիւնս, իբր թէ մարմինն զիւրն կրէ տկարութիւն, իսկ աստուածութիւն զիւրն բացակատարէր սքանչելիս, որ է յայտնապէս երկուս ամպարշտեալ որդիս, կամ թէ շփոթէ եւ եղծանէ դարձեալ զբնութիւնսն ի միանալն, կամ ի ներքոյ բնութեան վտանգից գրաւէ զմարմինն ի ծննդենէն մինչեւ ցխաչն եւ ընդ ապականութեամբ եւ ընդ մահուամբ, եւ յետ յարութեան յայլ իմն բնութիւն փոխայեղէ զՈրդի, քան զայն որ ի կուսէն ծնաւն, իբր թէ ապա փառաւորեցաւ եւ յանկատարութենէ եկն ի կատարումն եւ յապականութենէ յանապականութիւն եւ ի թանձրամասնութենէ ի նրբատեսակ փոխեցաւ բնութիւն, եւ յեղու եւ այլայլէ զմարմինն, քան զայն, որ անդստին իսկ ընդ առնումն իւր միացոյց Աստուածն Բան, կամ որ ի բաց եդեալ ասէ այժմ զմարմինն, կամ թէ ոչ արժանի վարկանի զմարմին Որդոյն հայրենի աթոռոյն եւ ճեղքէ զնա յետ մի աստուածութենէն եւ դնէ զԱստուածն յիւրում փառսն ճոխանալ, իսկ զմարդն կալ յայժմ եւս ի ծառայութեան հարկի, որպէս այժմուք ուսեալ նոր եւ չարագլուխ ամպարշտաւղն հայհոյէ։ 53 Զայսպիսիսն խորհողս նզովէ կաթուղիկէ եկեղեցի եւ մեք։    54 Եւ եղիցին նզովեալք։1 Նորին Դաւթի ի հրամանէ Անաստասու Հայոց կաթողիկոսի    2 Այլ զի քո բարեփառութիւնդ յաւժարեաց դաւանութիւն յերկաքանչիւրոցն պահանջել հաւատոյ, ով երջանիկդ հովուապետ, արդարեւ իսկ հաւտասէր, աւրինաւք հաւանեմ զքեզ յայս կամս շարժեալ, զոր ոչինչ եւ ինձ գոյ փութալի, որ քան եթէ գրով տալ բարեպաշտաբար զառ ի յիսս խոհեցեալսս, միայն թէ հոգոյն շնորհ հասցէ մերում բանիս ի թիկունս, քանզի զանձն իմ հաւատամ բարեմտաց, որոց թուիցի, ոչինչ այլ գոլ ըղձալի, որ քան թէ առ նիկիական սահմանն պահել միաբանութիւն եւ առ նոյնախոհս։    3 Բայց նախ արդէն իսկ համառաւտ ընձեռութիւն առնելով, զի ոչինչ իմ նախ քան զմիշտ էակն իմացեալ, որ ընդ ձայնին հալածէ զսկսեալսն ի ներքս զանսպառն ածելոց եւ զնոյն ամենակալ, որում երիս գոլ հաւատալ անձինս եւ այսոցիկ զերկաքանչիւրսն որոշեմ առանձնականս։ 4 Զի ընդ հայրութեան սահմանաւ գիտեմ զհայր փակեալ ծնաւղութեամբ եւ ոչ յումեքէ պատկեր, փչաւղ կենդանական զշունչն եւ ապրեցուցիչ. ի մահ դատապարտի անպարտականն մահու, որէն դատիչ կենդանեաց եւ մեռելոց։ 5 Ընդ այս ամենայն կարգաւ ուղեւորի Փրկիչն ընդ կիրս կենցաղոյս, եղեալ մարդ ճշմարիտ, զի զնախաձայնեալսն լնուցու զիւրոցն ծառայից։ 6 Արդ դիմեալ ելանէ ի խաչ ոչ մարդ ոք դուզնաքեայ, այլ Բանն մարմնացեալ. քանզի Միածինն վասն աշխարհիս տուեալ լինի, անչարչարելին չարչարի, կեանքն սպանանի, ըստ իս եւ Պետրոսի անմահն զմահն ճաշակէ. զսոյն յոլովակի ճառ է եւ Պաւղոս։    7 Բայց մի սոսկ Բանին բնութեան զայս հաշուեսցիս, զոր եւ ոչ ես, այլ զի ի մարմին անչարչարելին միացաւ, սեղմ եւ անքակ, եւ շունչս եւ միտս մարդկայինս խառնեաց յանխառն աստուածութիւնն իւր եւ հաւասար Հաւր եւ Հոգւոյն՝ հանդերձ մարմնովն։ 8 Վասն այսորիկ անմահն Աստուած մեռանի հանդերձ իւրով մարմնովն, թէ զանմահութիւն անխախուտ պահէ. ի գերեզմանի դնանի զոյգ մարմնոյն եւ ընդ շնչոյն միացեալ, առ շունչս իջանէ մեռելոց, զի զարգելեալսն վերածեսցէ։ 9 Սորա վասն տարերք ամենայն սասանեցան, ոչ կարացեալ բերել զանարգանս ինքեանս Արարչին, յերրորդ աւուր յառնէ կենդանին յաւիտենից զմահ ջրելով, զի ես ոտնհարից, եւ պարծի ըստ իս ի խաչն նորա ընդհանրական եկեղեցի, զի եւ հրեշտակք եւ Պաւղոսի թուի համբառնալ ի յերկինս շինէ Որդի մարդոյ եւ զաւետիս մեզ հիմնէ։ 10 Համբառնան դրունք վերին ի մտանելն նորա ուր էրն յառաջ, եւ ամպք ընդունին, զի փոշի են ոտից նորա։ 11 Ընդ Հաւր զնստելն ունի անընկեց մարմնովն, այլ յաւելուած յերրորդութիւն ոչ գործէ. հանդերձեալ է գալ նովին մարմնով եւ փառաւք Հաւր, սքանչելի երեւելի ի մէջ սրբոց իւրոց եւ ահագին տեսակ ատելեաց. եւ թագաւորութեան նորա վախճան ոչ ունի, այլ փառաւորեալ է ընդ Հաւր եւ ընդ Հոգոյն Սրբոյ յաւիտեանս յաւիտենից, ամէն։    12 Զայս ինքն յինքենէ ուսոյց մեզ Որդի, ինքեամբ ծանոյց զՀայր եւ զՀոգի, եւ Գիրք Սուրբ վարդապետեցին առաքելական եւ մարգարէական կտակք, եւ յիւրաքանչիւր ժամանակս կացեալ ուղղափառ վարդապետք։ 13 Եւ այժմ ես տրուպս զիւրաքանչիւր ոք յաստիճանի սրբոյ եկեղեցւոյ զճշմարտասէրս եւ զճշմարտախոհս զամենեսեան ի դէպ ժամանակի աղաչեմ եղբայրասէր աւրինաւք առ ի մէնջ գրելոցս հանդիպել, եւ զթերին ի սմա լնուլ, զաւելին կշռել եւ զբովանդակն կնքել, զվնասախորհսն արտաքս պարսպել եւ ամենեւիմբ ի մեզ զմիաբանութիւն փակել, ամբողջ յանձինս պահել զհաւատն՝ զդեղն կենաց։ 14 Զի նովաւ կարասցուք զերծանել յանսպառ տանջանացն, եւ լիցուք վայելել ի յաւիտենական կեանս, զոր յիւր ժամանակս ցուցանէ Երանելին եւ միայն Հզաւրն, Թագաւոր թագաւորաց եւ Տէր տէրանց, որ միայն ունի զանմահութիւն բնակեալ ի լոյս անմատոյց. զոր ոչ ետես ի մարդկանէ եւ ոչ տեսանել կարող է, զի տեսցուք զնա, որպէս եւ Քրիստոս Յիսուս Աստուած մեր. եւ ընդ նմա եւ Հաւր եւ Հոգւոյն Սրբոյ փառս տացուք յաւիտեանս եւ յաւիտենից, ասացեալ յաւիտեանս ամէն։        [ՅԱՒԵԼՈՒԱԾ]***    1 Եւ զինչ այլ այս, եթէ ոչ զմշտնջենաւորութիւն եւ զյարակայութիւն այս սուրբ զենմանս ի հաւատացեալս հաւատարմասցի բան, վասն զի անմահ եւ զենումն հաւաստի, եւ նոյն միշտ անմահ եւ կենդանի եւ ստուգապէս մեռեալ, եւ նոյն միշտ կենդանի եւ որ զկնի։1 Ի ՀԱՒԱՏՈՅ ՃԱՌԷՆ ԴԱՒԹԻ ՀԱՅՈՑ ՓԻԼԻՍՈՓԱՅԻ։      2 Բանն Աստուած կատարեալ մարմնացեալ կատարեալ մի անձն Աստուծոյ միջնորդ եւ մարդկան. խոստովանիմ մի անձն որպէս կոչումնդ ի վերայ ընդ մեզ Աստուած կարդացեալ, եւ զայն զմին Որդին Աստուծոյ եւ Որդի Մարդոյ, միով բնութեամբ Որդի Աստուծոյ, եւ Աստուած Որդի Մարդոյ, եւ մարդ միով երեսաւք առանձնապէս մի, այլ Որդի Աստուծոյ եւ մարդ եւ Որդի Մարդոյ եւ Աստուած մարդ եւ ընդ Բանին ըստ Բանին Որդի անդրանիկ Աստուծոյ, Աստուած Բան եւ ընդ մարմնոյն Որդի Մարդոյ:        