  ՅՈՎՀԱՆ ՄԱՆԴԱԿՈՒՆԻ 
ՃԱՌՔ 

Ա
ԹՈՒՂԹ ՎԱՍՆ ԽՈՍՏՈՎԱՆՈՒԹԵԱՆ ՎԱՐՈՒՑ ՅԱՆՑԱՆԱՑ
    1 Որք Սուրբ Հոգւոյն են ցանկացողք, եւ աստուածային սիրոյն են բաղձացեալք, գալստեան Որդւոյն Աստուծոյ սպասեն, եւ անմահ փառացն փափագեն. միշտ ի վերինն խորհին, եւ հանապազ անդուրախութիւնսն փափագեն. զառաւրեայս արհամարհեն ուրանան, եւ աւր ըստ աւրէ ի վեր ելանեն՝ ոչ միայն հաւատոցն ճշմարտութեամբ, այլ եւ վարուցն առաքինութեամբք. միշտ սկեն սրտին սրբութեամբ, եւ հանապազ պատրաստ են ոգւոցն անարատութեան. վարին եւ կեան յաշխարհի եւ ոչ ըստ աշխարհիս հաճոյից, այլ իբրեւ զաւտարս եւ զթափառականս եւ զմանկունս այլոց աշխարհի նեղին եւ մաշին ի բազում պիտոյից. յուսովն զաւրանան այնու եթէ՝ Ուր եսն եմ, անդ եւ պաշտաւնեայն իմ եղիցիֈ 2 Այսպիսի են հոգեւորացն պատիւք եւ աստուածասիրացն պարգեւքֈ
    3 Այլ ես ի բազում նետից չարին վիրաւորեցայ, եւ յաղթեալ պարտաւորեցայ. զպարտութիւն խոստովանիմ, եւ զամբարշտութիւնս իմ ծանուցանեմ. զանթիւ զմեղս իմ պատմեմ, եւ զահեղ անաւրէնութիւնս իմ պաղատիմֈ 4 Զի ցաւք վիրաց իմոց բռնադատեն զիս պատմել, եւ վարանք աղէտից իմոց հարկեցուցանեն զիս պաղատել, դեղ վիրիս իմոյ որոնել, եւ վտակս արտասուաց խնդրել հանապազ. որով զմեղս իմ լացից, եւ զվէրս իմ բժշկեցիցֈ 5 Զոր բազում բաղձանաւք ցանկամ հանապազ, եւ ըղձալի տենչանաւք հայցեմ յարաժամ զմարգարէականն զայն ողբալ. զի ընդ նմա ձայնակցելով ողբայի, եւ արտասուելով զաղերսալի զձայն գորովոյ բարբառէի միշտ՝ ասելով թէ Առնէ՜ր ոք զգլուխ իմ շտեմարանս ջուրց բազմաց, եւ զաչս իմ յորդ աղբիւր արտասուաց, եւ միշտ ի տուէ եւ ի գիշերի լայի անդադար դառնապէս զամբարշտութիւնս իմ արտասուել, եւ զչարիս իմ վարանել, զբազմութիւն անաւրէնութեանց իմոց լալ, եւ միշտ զմեղս իմ ողբալ, եւ զանբաւ զյանցանս իմ հեծել, եւ զանթիւ զպղծութիւնս իմ հառաչեցից, եւ զահեղ զկործանումն իմ կոծել, եւ վասն աղէտիցն տանջանաց ողբալ դառնապէսֈ 6 Զի խիղճ յանցանաց իմոց հեղձուցանէ զիս յարաժամ, հայելով յանթիւ մեղաց իմոց բազմութիւն, եւ յահեղ ախտից իմոց անաւրէնութիւն. որ միշտ զմարմինս իմ մաշէ, եւ զոսկերս իմ խարշատէ, եւ զսիրտ իմ գելու, եւ զորովայն իմ գալարէ, եւ անձն իմ դողայ երկիւղիւ, եւ զամենայն անդամս իմ հալէ հանապազֈ 7 Զի առ ցաւս վիրաց իմոց վարանիմ, եւ միտք իմ ափշեալ յամառին, զի գիտեմ զբարին, եւ առնեմ զչար. իմանամ զարդարութիւն, եւ գործեմ զանաւրէնութիւն. խաւսիմ զուղղութիւն, եւ խորհիմ զանիրաւութիւն. երեւիմ սրբութիւն, եւ մերձենամ յաղտեղութիւն. ճանաչեմ զճշմարտութիւն, եւ յարիմ ի մոլորութիւն. տեսանեմ զլոյսն, եւ խաւարին փափագեմֈ
    8 Եւ արդ ո՞վ զիս լացցէ, եւ կամ ո՞վ զիս ողբասցէ զմեռեալս մեղաւք եւ զկործանեալս անաւրէնութեամբ, զանկեալս ի խորս խաւարի եւ յանդունդս ամբարշտութեամբ. զի չարիք իմ չարչարեն զիս, եւ պղծութիւնք իմ սպանանենֈ 9 Եւ արդ որպիսի՞ ինչ լացից, եւ կամ որպիսի՞ ողբացից զանթիւ մեղաց իմոց զբազմութիւն, որ ի յանցանացս եմ հիւանդացեալ, եւ ծուլութեամբ իմով ցաւագնեալֈ 10 Զի անմահութիւն ինձ խոստացաւ, եւ ես մնամ ի մահուս. ի վեր յերկինս հրաւիրեաց, եւ ես յանդունդս դժոխոց իջանեմ. զփափագելի զդրախտն պատրաստեաց, եւ ես զփուշս խոցոտիչս ընտրեցի. եւ կեանս եւ փառս մշտնջենաւորս, եւ զիս մեղաւք իմովք սպանիֈ 11 Եւ արդ այսր ամենայնի ո՞ր սուգ բաւական իցէ, կամ ո՞ր ողբ ողբալոյ. որպիսի՞ լալումն արտասուաց, կամ որպիսի՞ հառաչանք պաղատանաց. ո՞ր ինչ աշխատութիւնք, եւ կամ ո՞ր վաստակք առաքինութեան զվէրս իմ բժշկեսցեն, զի անթիւք են եւ անհամարքֈ 12 Եւ անձն իմ հեղգայ ծուլութեամբ, յահեղ մեղաց բազմութենէ լքեալ թուլանայ, եւ յանշէջ հրոյն գեհենին սարսեալ սարսափէ. զի յիշելով զմեծ աւր ահեղ դատաստանին եւ զսոսկալի բեմբին արհաւիրս՝ անձն իմ դողայ երկիւղիւ, եւ միտք իմ ահիւ հիանայ. սիրտ իմ ողբալ պահանջէ, եւ աչք իմ բաղձան արտասուաց. ահ ահեղ ատենին փութացուցանէ զիս յապաշխարութիւն, եւ պատրանք չարին ծուլացուցանեն զիս հանապազֈ 13 Եւ ահա նեղեալ եմ յերկոցունց եւ տագնապեալ եմ ամենայնիւ, զի միշտ ի մեղս զաւուրս իմ անցուցի, եւ յանաւրէնութեան զկեանս իմ ծախեցի, եւ ումեք զբարիս չարարի, եւ զարդարութիւն երբէք ոչ ստացայ. այլ զամենայն անդամս իմ ապականեալ կորուսի ի յանցանս բազմադիմիսֈ 14 Զբերան իմ բամբասանաւք պղծեցի, եւ զլեզու իմ դատարկ բանիւք աղտեղացուցի. զունկն իմ ի լուր չարութեան, եւ զակն իմ ի տեսս աղտեղիս. զսիրտ իմ զազիր խորհրդովք, եւ զանձն իմ անպարկեշտ գնացիւք վարեցի հանապազ. եւ ամենեւին ոչ պահեցի զմարմին իմ առողջ եւ զսիրտ իմ ճշմարիտ. զի մեղաւք ի ցաւս, եւ յանցանաւք ի հիւանդութիւնսֈ 15 Կամիմ զղջանալ խոստովանել, եւ թշնամին յապաղեցուցանէ. կամիմ մտանել ի վարս ապաշխարութեան, եւ թշնամին ծուլացուցանէ. կամիմ անկանել առաջի Աստուծոյ, եւ թշնամին հեռացուցանէ. կամիմ պաղատել եւ մաղթել եւ աղաչել, եւ թշնամին կարծրացուցանէ. կամիմ ողբալ եւ լալ արտասուաւք, եւ թշնամին ցամաքեցուցանէ. կամիմ ողորմել աղքատին, եւ թշնամին զաղքատութիւնս իմ յիշեցուցանէ. կամիմ պահաւք զիս մաշել, եւ թշնամին զտկարանալս մարմնով ինձ յիշեցուցանէ. կամիմ խոնարհել եւ եղբաւրն հնազանդել, եւ սիրտ իմ պնդի ամբարհաւաճութեամբ. զի որով մարթիմ զմեղս իմ քաւել, զչարութեան որոգայթ թշնամւոյն առաջի եդեալ գտանեմֈ
    16 Եւ արդ նեղեալ եմ ամենայնիւ, եւ անձն իմ հեծէ հանապազ. յիշելով զմեղաց իմոց զբազմութիւն դողամ երկիւղիւ, եւ ընդ զազրութիւն խորհրդոց իմոց վարանիմ. զանսրբութիւնս իմ հայելով ողբամ հանապազ, եւ զանաւրէնութիւնս զմտաւ ածելով արհաւիրք տարակուսանաց ի վերայ իմ անկանին, եւ ցաւք երկանց ինձ հարկանենֈ 17 Զի միշտ զահ ահեղ ատենին տեսանեմ, եւ զարհաւիրս մեծի բեմբի եւ ահաւորի, եւ զահեղ հնչիւն փողոյն, եւ զահագին բարբառ հրեշտակապետին. զծովածաւալ հրոյն բորբոքումնն, եւ ընդ ամենայն երկիր ծաւալումն. զվերանալն արդարոցն, եւ զմնալն մեղաւորացն. զգումարելն ամենայն մեղաւորաց, եւ տալ համարս բանից եւ գործոց. զսոսկալի դէմս դատաւորին, եւ զաններելի աւր դատաստանին. զչար ամաւթն մեղաւորաց, եւ զդառն անմահ տանջանսն յաւիտենականսֈ 18 Եւ վասն այսր ամենայնի հեծեմ եւ լամ դառնապէս՝ անդադար զմեղս իմ ողբալով, զի յոյժ ահեղ տեսանեմ զարհաւիրս գեհենին, եւ զսոսկալի աղէտիցն զտեսչութիւնն. ուր ոչ ինչք եւ ոչ աղաչանք ինչ աւգնեն. ոչ լալումն եւ ոչ արտասուք են աւգուտ. ոչ հեծութիւնք եւ ոչ հառաչանք են պիտոյ. ոչ արդարքն մաղթեն, եւ սուրբքն բարեխաւսեն ընդ գնացելոցն մեղաւքֈ 19 Անծանաւթ ես ի ծանաւթից, եւ հեռաւոր ի մերձաւորաց. ատելի ես սիրելեաց, եւ թշնամի բարեկամաց. ամայի ես ամենեւին, եւ աւտար ես յամենեցունցֈ 20 Ոչ զոք կարես աղաչել, եւ ոչ ոք զքեզ ճանաչէ. ողբաս եւ լաս ողորմով, եւ ոչ ոք ի քեզ խոնարհի. պասքեալ ծարաւով տապակիս, եւ ոչ գթայ ոք ի քեզ. այրիս հանապազ, եւ հնարս խորովմանն ոչ գտանես ամենեւին. միգապատեալ կաս ի հուր հնոցացն, եւ աղջամղջիւ յաննշոյլ գեհենին, ի գուբս խաւարայինս եւ ի տարտարոսս ներքինս ի ժահահոտս եւ յորդնեռացս. հուր բորբոքեալ ի ներքոյ, եւ հրահոսանք ահեղ ի վերուստ՝ որ յորդեալ իջանեն յորդահոս գետոցն հրեղինաց, ուր խաւարն է շաւշափելիֈ 21 Եւ ամենեւին զոք ոչ կարես տեսանել, զի սեւաթոյր միգովն մթապատեալ եւ արկեալ ի մէջ կայծականց՝ լաս եւ ողբաս անդադար, եւ զքո միայն վարանսն կոծիս, զի յահեղ աղէտիցն ցաւոց զքեզ միայն համարիս ի տանջանս չարչարանացնֈ 22 Հեծես հանապազ եւ լաս դառնապէս, անհանգիստ եւ անմխիթար. վիշտք եւ նեղութիւնք եւ մշտնջենաւոր տառապանք, անդադար տանջանք եւ աններելի տագնապումն, անպատում ցաւք եւ աննման կսկիծք, ամենայնիւ վարանք եւ ամենեւին տարակուսեալքֈ 23 Զի անդ ճչումն եւ վայումն միայն է բարբառ. ողոքանք եւ խանդաղատանք անդ՝ զհաչելն եւ զհառաչելն միայն լսես, զհեծելն եւ զտագնապելն. լալ եւ ողբալ անդադար, եւ ողորմութիւն ոչ գտանել. այլ միշտ ի վիշտս խաշիս, եւ հանապազ ի կարաւտութիւնս մաշիս, հանդերձ արտասուաւք եւ պաղատանաւք զոր ոչ ոք լսէ, եւ ոչ զպաղատանսն ընդունին, քանզի անժամ է ժամանակնֈ 24 Այլ աստ է լալ եւ աստ է ողբալ. աստ է հաչել եւ աստէն հառաչել. աստ է աղաչել եւ մաղթել եւ խնդրել թողութիւն. զի աստ է շահ արտասուացն եւ աւգուտ աղաւթից, սերմանք ողորմութեան եւ պտուղ ապաշխարութեան, ժամանակ հառաչելոյ եւ ողորմութիւն խնդրելոյֈ
    25 Եւ արդ աստէն փոխանակեսցուք զսուղ նեղութիւն մարմնոյս ընդ անսպառ տանջանացն ցաւոց. զի ընդ սակաւ պահոց աշխարհիս աշխատութեան ապրեսցուք ի բորբոքեալ բոցոյն եւ յահեղ կայծականց գեհենոյն. ընդ փոքր ինչ տքնութեան աղաւթիցն ապրեսցուք ի յորդահոս գետոցն հրեղինաց. ընդ սուղ ինչ տրտմութեան ապրեսցուք յահեղ հնոցացն եւ ի չարաժանի որդանցն խածանողաց. ընդ հաչելոյն եւ ընդ հառաչելոյն աստ՝ անդ ապրեսցուք ի դառն տանջանացն եւ յաննշոյլ խաւարէն. ընդ սուղ մի լալոյ եւ արտասուելոյ աստ՝ անդ ապրեսցուք ի միշտ լալոյն եւ ի հանապազ ողբալոյն. եւ փոխանակ միոյ ապաշխարելոյ աստ՝ անդ ապրեսցուք ի միգապատ խաւարէն, ի դառն մահուանէն եւ յաւիտենական ամաւթոյնֈ
    26 Եւ արդ զայս ամենայն զմտաւ ածելով, ով անձն իմ բազմամեղ, մի՛ հեղգար ի պահոց, եւ մի՛ ծուլանար յաղաւթից. մի՛ դադարեր ի զղջանալոյ, եւ մի՛ յապաղեր ի խոստովանութենէ, եւ մի՛ վհատիր յապաշխարութենէ, եւ մի՛ վաստակիր յողորմութենէ. մի՛ դադարիր ի լալոյ, եւ մի՛ հանգչիր յողբալոյ. մի՛ մնար վախճանին, եւ մի՛ յուսար ի վաստակ ծերութեան, եւ մի՛ համարիր զքեզ ամս բազումս յաշխարհիս, եւ մի՛ կարծեր եթէ յապա ինչ ապաշխարեմ. գող է թշնամին եւ խաբող, խաբէ զքեզ եւ կորուսանէ յապաղեցուցանելով այնպէսֈ 27 Այժմ գործեցից ասես, ապա ապաշխարեցից. ի մանկութեանս հանգեայց ասես, եւ ի ծերութեանն ապաշխարեցից. կեցից այսաւր վայելեցից ասես, եւ ի վաղիւն պահեցից. այժմ փափկացայց ասես, եւ ապա պարկեշտացայց. այժմ ժողովեցից ասես, ապա սփռեցից աղքատացÉֈ 28 Այսպիսիք են պատրանք թշնամոյն, որովք խաբէ եւ կորուսանէ զմեզ՝ ամ յամ առնելով, եւ ժամ ի ժամ սահմանելով գործել զբարինֈ
    29 Եւ արդ մի՛ խաբեսցուք յայսպիսի պատրանաց. անյայտ է աւր վախճանին, աներեւոյթք են ելք յաշխարհէս. իբրեւ երկունք ի վերայ անկանին, եւ ոչ ժամանես զղջանալ եւ ապաշխարել. իբրեւ գող ի գիշերի հասանէ, եւ ոչ տայ կոծել եւ ապաշխարել. իբրեւ վարմ հաւորսաց վաղվաղակի ըմբռնէ, եւ տայ լալ եւ հեծել եւ ողորմութիւնս թողուլ. իբրեւ զառիւծ յարձակի, գոչէ եւ յափշտակէ, եւ ամենեւին ոչ ժամանեսֈ 30 Եւ արդ անձն իմ զի՞նչ արասցես, եւ կամ զի՞նչ գործեսցես, որ խորհիսդ զբարին, եւ ոչ առնես. կամիս ողորմել, եւ յապաղես. ասես զղջանալ, եւ ոչ որպէս Դաւիթ արտասուաւք զմահիճս թանաս. այլ եւ Զմոխիր, ասէ, որպէս հաց կերայ, եւ զըմպելին իմ արտասուաւք խառնեցի. եւ զամենայն գիշերս հեծեծէր եւ լայր դառնապէս անդադարֈ 31 Յաւժար ես ի պահել, եւ ոչ որպէս զնինուէացիսն ի խորգ եւ ի մոխիր իջանես. այլ եւ Դարձան եւս, ասէ, յիւրաքանչիւր ճանապարհաց եւ յանաւրէն գնացից, զոր եւ առնէինֈ 32 Ախորժես արտասուել եւ լալ, եւ ոչ որպէս պոռնիկն խանդաղատագին ողբաս. կամիս ողորմել նեղելոց, եւ ոչ որպէս կինն այրի՝ որ զամենայնն ծախեացֈ
    33 Արդ այսպիսի է ապաշխարութեան ջերմութիւն՝ որ ոչ ի յինչս եւ ոչ ի մարմնոյ աշխատութիւն խնայէ. այլ նեղէ եւ մաշէ եւ տառապեցուցանէ, եւ խնդրէ միայն զմեղացն թողութիւն, եւ զախտից ոգւոցն զբժշկութիւն. որով եւ մեք զմեղս մեր քաւեսցուք, եւ զվէրս ոգւոց մերոց բժշկեսցուքֈ 34 Զի է եւ պահաւք եւ ծոմաջան տքնութեամբ զմեղս քաւել. է եւ աղաւթիւք եւ խնդրուածովք եւ գորովագին պաղատանաւք զմեղս քաւել. է խորգով եւ մոխրով եւ գետնախշտի անկողնաւք զմեղս քաւել. է եւ լալով եւ ողբալով եւ գթով տնանկաց զմեղս քաւել. է եւ հաչելով եւ հառաչելով եւ անդադար հեծեծանաւք զմեղս քաւել. է եւ հեզութեամբ եւ խոնարհութեամբ եւ հնազանդութեամբ զմեղս քաւել. է եւ աղքատութեամբ եւ անընչութեամբ եւ մերկութեամբ զմեղս քաւել. է եւ բարի բարիւք եւ ամենեցունց բարերարութեամբ զմեղս քաւել. է եւ եղբայրսիրութեամբ եւ երկիւղիւն Աստուծոյ զմեղս քաւել. է եւ ուղիղ խրատու եւ վարդապետութեամբ զմեղս քաւել, ըստ այնմ եթէ՝ Որ դարձուցանէ ի չար ճանապարհէն, ապրեցուցանէ զոգի իւր ի մահուանէ, եւ ծածկեսցէ զբազմութիւն մեղաց իւրոցֈ 35 Այլ եւ ճշմարիտ դարձն միայն եւ ուղիղ խոստովանութիւնն բաւական են ի փրկութիւն եւ յարդարութիւն, ըստ այնմ եթէ՝ Ասա դու նախ զանաւրէնութիւնս քո, զի արդարասցիսֈ
    36 Եւ արդ դու զի՞նչ ունիս ասել, ով անձն իմ բազմամեղ, եթէ այսքան դեղաւք ոչ բժշկիս. այլ փութա մի՛ յապաղեր, զարթիր ի դառնանիրհ ի քնոյդ, դարձիր ի կորստական ի ճանապարհէդ. փարատեա զխաւարն անգիտութեան. սթափեցիր անզգայ մոլորութենէդ, եւ եկ ի քեզ. ընկեա ի քէն զմեղացդ սաստկութիւն. թեթեւացո զծանրութիւն բեռանցդ անաւրէնութեան. քաւեա զանթիւ յանցանացդ բազմութիւն. բժշկեա զչարաչար վիրացդ զխոցոտումն, եւ լուա զժահահոտութիւն տղմոյդ ամբարշտութեան. զի սրբեալ եւ մաքրեալ ոգւով, լուսազարդեալ եւ մեծապայծառ մարմնով՝ համարձակադէմ եւ զուարթերես անցանիցես ընդ բազմութիւն տիեզերական ահեղ եւ անթիւ բանակացն, լինել յանդիման ահաւորի եւ մեծի բեմին Աստուծոյ, եւ լսել ի նմանէ զքաղցրալուր բարբառն երանութեան եւ աշխարհատես հրապարակին եթէ՝ Եկայք, աւրհնեալք Հաւր իմոյ, եւ մտէք ժառանգեցէք զերկնից բարութեանցն զվայելչութիւն ընդ Հաւր եւ ընդ Որդւոյ եւ ընդ Հոգւոյն Սրբոյ. որում փառք եւ պատիւ յաւիտեանս յաւիտենից. ամէնֈ
Բ
ԹՈՒՂԹ ՎԱՍՆ ԱՊԱՇԽԱՐՈՒԹԵԱՆ
    1 Արմատք դեղոց բժշկաց զցաւս մարմնոյն առողջացուցանեն, եւ հոսումն արտասուաց ապաշխարութեան զմեղացն զվէրսն ոգոցն բժշկեն. եւ մանաւանդ որ հանդերձ ողորմութեամբ եւ գթով տնանկացն ապաշխարիցենֈ 2 Քանզի բազում արմատք են ախտիցն որ դադարեցուցանեն, որք խառն են ի դեղս բժշկաց. բայց է որ առաւել եւս ազդոյ է առ ի ցաւոցն փարատումնֈ 3 Նոյնպէս եւ ի դեղս սորա բազում ճգնութիւնք ապաշխարութեան են ի մաքրումն մեղաց. բայց ողորմութիւնն է կարեւոր եւ ազդոյ քան զամենայն առաքինութիւնս առ ի զմեղս քաւելոյ եւ զվէրսն բժշկելոյ հանդերձ ողբովք եւ հառաչանաւք եւ գթագին արտասուաւք. յորմէ մի՛ յապաղեսցուք եւ վաղուենէ ի վաղիւ արասցուք զդարձն մեղացն ապաշխարութեան, եւ մի՛ աւուր վախճանին մնասցուք՝ առնել զընչիցն ողորմութիւնֈ 4 Զի գող է աւրն այն, յափշտակող է աւր վախճանին. աներեւոյթք են ելք յաշխարհէս, յանկարծահաս է եւ ստիպող, եւ ոչ թողացուցանէ աղաչել եւ մաղթել, լալ եւ ողբալ, ողորմել եւ ապաշխարելֈ 5 Ըմբռնէ իբրեւ զորոգայթ, յափշտակէ իբրեւ զառիւծ. եւ իբրեւ զգերի գերիվարաց վարեալ անողորմ, հառաչես արտասուել եւ հեծես ողբալով, եւ աւգուտ ինչ ոչ գտանեսֈ 6 Զի ժամէ ի ժամ առնելով՝ զժամանակ ապաշխարութեանն կորուսեր. որով կարող էիր զբեռինս մեղաց թեթեւացուցանել, եւ զտիղմ անաւրէնութեանցն մաքրել. լինել արդարոցն երամակից, որդի Հաւրն երկնաւորի, եւ ժառանգորդ անանց բարութեանցնֈ
    7 Եւ արդ կամ փափագանաւք ըղձափափկութեանցն եւ կամ սպառնալեաց ահեղ տանջանացն փութասցուք յապաշխարութիւն, եւ մի՛ բեռն ի վերայ բեռին կապեսցուք, եւ ցաւ ի ցաւս յաւելուսցուքֈ 8 Եւ մի՛ խաբեսցէ սատանայ՝ թէ բազմաժամանակեայ են կեանքս, եւ մի՛ պատրեսցէ զմեզ մանկութեամբս՝ եթէ ի ծերութեանն ապաշխարեմքֈ 9 Մի՛ մնասցուք աններելի վախճանին եւ անողորմ պահանջողացն. մի՛ անվաստակ ծուլասցուք, եւ անվարձ գնասցուքֈ 10 Այլ զյանցանս քաւեսցուք եւ զմեղսն ապաշխարեսցուք, եւ նախանձաւոր լերուք քաջացն քաջութեան եւ առաքինութեան առաքինեացն. որոց սիրտքն սրբեալք եւ միտքն լուսաւորեալք, անմեղ ի մեղաց եւ անարատք յանաւրէնութեանց. որ միշտ զվերինն խորհին, եւ ի վերինսն հոգան հանապազ. որք զմարմինս ունին հողեղէնս եւ հրեշտակակրաւնս. որք ոչ են կարաւտ գրոց վարդապետութեան եւ տարացոյց աւրինակաց. զի առաւել քան զգիրն երեւեցուցին զմտացն ուղղութիւն եւ զվարուցն առաքինութիւնսֈ 11 Հեռի եմք յուղիղ գնացից, եւ աւտար ի վարուց առաքինութեան. շեղեալք յորոգայթից թշնամոյն եւ շաղախեալ տղմով յանցանաց. կարաւտք եմք խրատուց եւ վարդապետութեան եւ տարացոյց ինչ աւրինակաց. եւ թերեւս ահից սաստիցն յահեղ հրոյն երկիցուք, եւ տարացոյց աւրինակացն աղէտիցն իմասցուքֈ 12 Մարմնովս զոգոցն ծանիցուք, եւ երեւելեաւս զաներեւոյթն գիտասցուք. ահիւ ահեղ տանջանացն զղջասցուք, եւ փափագանաւք անանց բարութեանցնֈ 13 Ապաշխարութիւն պարտ է առնուլ զաւրինակս վիրաց ոգոցն ցաւոցն զցաւ ախտիցն մարմնոյ, թէ ո՛րպէս միշտ ողբայ անձն ցաւագին զվարանս ցաւոցն մարմնոյ, եւ հանապազ լայ դառնապէս զառժամանակեայ ախտիցն զայրացումն, եւ ի տարակուսանաց ահեղ աղէտիցն հառաչէ եւ հեծէ անդադար, եւ ձայնք պաղատանաց եւ վայից եւ զանողորմսն խանդաղատենֈ 14 Զի ի սաստկութենէ աշխատիցն ցաւոց ոչ ի սէր սիրելեացն բերկրի, եւ ոչ ի թշնամանս ատելեացն զայրանայ. ոչ զփափկութիւն կենացն յիշէ, եւ ոչ զվայելչութիւն գեղոյն ածէ զմտաւ. եւ զամենայն իսկ զպատիւս եւ զպայծառութիւն աշխարհիս անփոյթ արարեալ ուրանայ ի տարակուսանաց ցաւոյնֈ 15 Այլ կայ միշտ սգով եւ արտասուաւք եւ ողբագին խանդաղատանաւք. զվիշտս վտանգին միայն պաղատի, ընդ որ բազումք ի մերձաւորաց արտասուեն ողորմելով, եւ փութան լինել ի խնդիր բժշկաց եւ դեղոց առ զառժամանակեայ զցաւսն փարատելով, եւ վարձս եւս բժշկացն խոստանան եւ գինս դեղոց վասն տագնապի ցաւոց փարատելոյֈ
    16 Եւ այս ամենայն վասն ապականացու մարմնոյս լինին նեղութիւն. որ թէպէտ եւ բժշկի, սակայն մեռանել ունիֈ 17 Իսկ զի՞նչ արասցուք զմշտնջենաւոր ցաւս ահեղ հրոյ գեհենին՝ որ պատրաստեալ պահի բազմավէր ոգոց մերոց, որ միշտ ի մեղս է ախտացեալ, եւ ի մահիճս յանցանաց անկեալ դնի անբժշկապէս. եւ հանապազ խոցոտեն, եւ միշտ վիրաւորեն մեղացն անաւրէնութիւնք, եւ առաւել չարաչար չարչարեն զքեզ վարանք աղէտիցն ցաւոցֈ 18 Եւ ոչ հառաչեմք եւ հեծեմք եւ հանապազ պաղատիմք առ Աստուած. ոչ ողբամք զցաւս մեղաց, եւ ոչ զվէրս յանցանաց մերոց լուանամք. ոչ անդադար լալով արտասուեմք զանաւրէնութիւնս մեր, եւ զմշտնջենաւոր տանջանացն արհաւիրսն. այլ վէրս ի վերայ յաւելումք հանապազ, եւ սպեղանեաւք ապաշխարութեան ոչ դարմանեմք. ոչ բժիշկս խնդրեմք, եւ ոչ դեղս որոնեմք. ոչ ինչս ծախեմք, եւ ոչ վարձս խոստանամք ընդ կարեւոր վիրացս բժշկութեան, եւ ընդ անհնարին ախտիցս անաւրէնութեան. որ ոչ միայն աղեաւք եւ որովայնիւք եմք ի ցաւս, այլ ամենայն մարմնովս եմք ի վէրս մեղացֈ 19 Քանզի աչք մեր յածողք յարատ հայեցուածովք են ի վէրս. լսելիք մեր առ ի զանդէպսն ախորժելոյ են ի ցաւս. լեզուք մեր բամբասանաւք եւ երդմամբք են ի ցաւս. սիրտք մեր չար ցանկութեամբ եւ պիղծ խորհրդովք են ի ցաւս. ձեռք մեր յափշտակութեամբ եւ ի զրկանաց են ի ցաւս. ոտք մեր ի թատերացն խաղուց եւ յանպարկեշտ գնացից են ի ցաւս. եւ ամենայն մարմինք մեր ջրգողեալք մեղաւք, եւ այտուցեալ անաւրէնութեամբֈ 20 Եւ այսպէս ամենայն անդամաւք եմք ի ցաւս եւ ի վիշտս մեղաց. եւ առ բժիշկս ոգոցն ոչ մերձենամք, եւ դեղոյ ապաշխարութեան չեմք ի խնդիր. ախտիւ մեղացն չարչարիմք, եւ արտասուաւք ապաշխարութեան ոչ բժշկիմքֈ 21 Ոչ ողբովք սրբեմք զդառն թարախն մեղաց, եւ ոչ արտասուաւք լուանամք զչար նեխութեանցն փտութիւն. զոր եթէ աստ ոք ոչ բժշկէ աղաւթիւք, պահաւք եւ ողորմութեամբ, անդ ահեղ հուրն առաջի կայ, եւ բորբոքումն անշէջ բոցոյ գեհենին. պատրաստ են եւ սպասեն հրահոսանք գետոցն հրեղինաց եւ տարտարոսքն աղջամղջինք լի խաւարաւ. դառն դահիճք եւ անողորմ չարչարանք. բազում վարանք աղէտից, եւ ահագին արհաւիրք աններելի տանջանաց, որ մնան եւ պահին յաւր մեծի ահեղ դատաստանինֈ
    22 Եւ արդ այս ամենայն առաջի կայ, եւ մեք գրգիմք եւ փափկանամք եւ մեղանչեմք աներկիւղ, եւ ամենեւին յերկրաւորս յորդեալք զամենայն ինչ անհոգաբար կատարեմք. ուտեմք եւ ըմպեմք, եւ ի քուն լինիմք անհոգաբար, եւ բազում աւելաստացուածութեամբ մթերս ժողովեմք իբրեւ զանմահս եւ զմշտնջենաւորս. եւ զաւրն երբէք չածեմք զմտաւ, ոչ զարհաւիրս դատաստանին, եւ զդառն ամաւթն յաւիտենականֈ 23 Եւ ոչ յիշեմք իսկ ամենեւին եթէ զինչ ունիցիմք կրել յետ մահու, եւ ոչ զամենահնար պատերազմն սատանայի ածեմք զմտաւ բազում զգուշութեամբ եւ երկիւղիւ հանապազ, որ միշտ ի գաղտնիս մարտնչի անդադար, եւ աներեւոյթ վիրաւորէ յարաժամ. եւ չզգամք եւ չզգուշանամք ի չար նետից նորա, եւ խստավէր հարուածոցն. այլ յամենայն ի ցանկութիւնս վայելեմք անհոգաբար, եւ հանգչիմք անակնածելիֈ 24 Եւ այնպէս ծուլութեամբ եւ անհոգութեամբ վարիմք, որպէս թէ չիցեն իսկ տանջանք, եւ ոչ գեհեն, եւ ոչ դատաւոր ահաւոր, եւ ոչ դատաստանք անողորմ. ոչ քննութիւնք գործոց, եւ ոչ խնդիրք խորհրդոց. ոչ վարուց համարք, եւ ոչ դատարկ բանից պահանջումնֈ
    25 Եւ այս ամենայն ծուլութիւնք ի չար հնարից սատանայի են որ յամենայն վարս մեր ընթանայ, եւ դնէ անդ զորոգայթն մահու. քանզի ոչ եթէ չարեաւքն միայն չարչարէ սատանայ, այլ զուղիղ վարսն ի չարութիւն դարձուցանէ. եւ բարի արուեստիցն զոր ի մարդ տեսանէ, դնէ նմին որոգայթ մահուֈ 26 Զոր սակաւն համարիս, եւ ոչ փութաս ապաշխարել, նովին կորուսանէ. քանզի կորուսանէ զպահողն կեղծաւորութեամբ եւ ի ցոյցս ճգնելով. զաղաւթականն արհամարհանաւք կալ առաջի Աստուծոյ, եւ զմիտսն յածեցուցանելով արտաքոյ. զողորմածն ի տեսս հիւանդաց ոչ գնալֈ 27 Կորուսանէ եւ զվարդապետսն կեղծաւորութեամբ ուսուցանելովն, որ ոչ բազում երկիւղիւ զկամսն Աստուծոյ ուսուցանիցէֈ 28 Կորուսանէ եւ զսաղմոսերգողն սատանայ, եթէ ոչ զգուշանայցէ չար ախտիւ սնափառութեամբ, այլ ի ցոյց եւ ի գով լսելեացն ասիցեն, եւ ոչ զպատգամսն Աստուծոյ պատմեսցեն, եւ զաւրհնութիւնս նորա երգեսցեն, որք ոչ իբրեւ զփառաւորիչս պատուենֈ 29 Կորուսանէ եւ զլսողսն սատանայ վասն ծուլութեամբ եւ արհամարհանաւք լսելոյ պատգամացն Աստուծոյ եւ բանին վարդապետութեանֈ 30 Կորուսանէ եւ զվաստակս վաստակաւորաց սատանայ տրտնջելովն, եւ մեծ ի վերայ հեղգագունիցն երեւելով, եւ ի հաշիւ եւ ի համար զգործ սպասաւորութեան իւրոյ բերելով, եւ յայտնելով ամենեցուն զջան վաստակոյն իւրոյ. որ ոչ իբրեւ զվաստակաւորսն հանգիստ գտանէ, այլ իբրեւ զտրտնջողսն եւ զդատապարտեալսն յանդիմանիֈ 31 Կորուսանէ եւ զընչաւորս սատանայ որք ի ժողովելն միայն են ժրացեալք, եւ ոչ ի բաշխելն տնանկաց. որ եւ ոչ ընչիւքն ապրել մարթասցեն, այլ իբրեւ զանողորմս եւ զագահս դատապարտեսցինֈ 32 Կորուսանէ եւ զաղքատս սատանայ հեծեծանաւք եւ տրտնջելովն, եւ ոչ գոհանալով զԱստուծոյ որ կամի ի մշտնջենաւորսն մեծացուցանել զնոսաֈ 33 Կորուսանէ եւ զարուեստաւորսն սատանայ, եթէ վարձ աւելի առնուցուն քան զգործն, եւ կամ նախանձու եւ չարակնութեամբ զտաղանդ արուեստին արգելուցուն յայնցանէ՝ որ ուսանելն խնդրեն, որ իբրեւ զտաղանդապարտս պարտաւորեսցինֈ 34 Կորուսանէ եւ զիշխանս սատանայ՝ որ ծանր իշխանութեանն լինիցի, եւ գազանացեալ սրտիւ զռամիկսն ահաբեկիցէ, եւ կամ վասն շքեղ երեսաց ինչ եւ կաշառուց՝ զիրաւունսն արդարոցն գողանայցէֈ 35 Կորուսանէ եւ զայնոսիկ որ ընդ իշխանութեամբն են, եթէ ոչ իբրեւ սպասաւորի Աստուծոյ հնազանդեն եւ երկիւղիւ զպատիւն հատուցանիցենֈ 36 Կորուսանէ եւ զհարկապահանջսն հարկահանաց, եթէ աւելի քան զհրամանս արքունի պահանջիցեն եւ զնեղեալսն նեղիցենÉ եւ զբոց գեհենին վառիցենֈ
    37 Եւ արդ այսպէս ամենեցուն կազմէ սատանայ որոգայթս մահու, եւ յուղիղ կարգաց եւ ի վարուցն Աստուծոյ հանէ. պտուղ չար եւ վարձ անաւրէն՝ որով կարծենն զարքայութիւնն ընդունել, նովին զտանջանսն ունին ժառանգելֈ 38 Եւ յայնչափ յափշտակութիւն յիմարեցոյց սատանայ, մինչեւ յաղաւթելն եւ ի պահելն եւ յողորմութիւնս առնելն տայ մեղանչելֈ 39 Եւ ոչ ջանամք թափել ի մէնջ զթմբիր սատանայի, եւ պաղատանաւք ապաշխարութեամբ զՏէր հաշտեցուցանեմք. զի կարող է ապաշխարութիւնն զսեւացեալս մեղաւք սպիտակեցուցանել, եւ զգեռաթաթախսն մաքրել, զխաւարեալսն մեղաւք լուսաւորել, եւ զմթերս անաւրէնութեանցն փարատելֈ 40 Եւ զայս գիտելով սատանայի մաւտի առ այն՝ որ ապաշխարելն կամիցի, եւ ծանրացուցանէ զմիտս նորա չյաւժարել ի սկիզբն ապաշխարութեաննֈ 41 Քանզի գիտէ՝ եթէ սկիզբն ուղղիցի, ապա եւ վաստակ ապաշխարութեան քաղցրանայ. եւ վասն այնորիկ ամենայն հնարիւք յսկիզբն ապաշխարութեանն զգուշանայ ծուլացուցանելովն, եւ աւր ի յաւր առնելովֈ
    42 Եւ մեր զայս գիտելով փութով փութասցուք սկիզբն առնելով ապաշխարութեան. զի միայն յսկսանելն թուի եթէ ծանր իցէ, եւ անդէն գործն հեշտանայ, եւ երթայ քաղցր եւ ցանկալիֈ 43 Որպէս եւ ալփափետացն զառաջինն եւ դպրոյն զանուանս անգամ գրոյն չհամարձակի երկրորդել որ ուսանելն կամիցի. այլ խեցխեղեփաւք կիսանուն եւ բեկբեկելով, եւ ապա գիր զգրոյ կախելով անաշխատ բերելով զհեգենայնֈ 44 Նոյնպէս եւ ապաշխարութիւնն եթէ յսկզբանն միայն համբերիցէ, խոստովանութեամբն շնորհս ընդունին, եւ շնորհաւքն միտքն լուսաւորին. զերկիւղ տանջանացն իմանան, եւ երկիւղիւն արտասուս եւ սուգ ստանայ. սուգն պահս ուսուցանէ, եւ պահքն աղաւթս բերեն. աղաւթքն յողորմութիւնս յաւժարեցուցանեն, եւ սակաւ սակաւ յաստիճանէ յաստիճան ելանէ, եւ դիւրաւ յերկինս վերանասֈ 45 Այլ եւ կարող ես միով միով ի սոցանէ արդարանալ եթէ կամիցիս. զի բազումք ուղիղ խոստովանութեամբ միայն ապրեցան. ոմանք սգով եւ տրտմութեամբ փրկեցան. ոմանք խորգով եւ մոխրով միայն ապաշխարեցին. ոմանք լալով եւ արտասուաւք զՏէրն հաշտեցուցին. ոմանք պահաւք եւ աղաւթիւք ապաշխարեցին. ոմանք ողորմութեամբ զողորմութիւնն Աստուծոյ ընկալան. ոմանք մարդասիրութեամբ եւ տկարագունիցն ծառայելով գտին ապաշխարութիւն. ոմանք խոնարհութեամբ եւ հնազանդութեամբ թողութիւն մեղաց ընկալանֈ 46 Զի որպէս ազգի ազգի են մեղացն ճանապարհք, նոյնպէս եւ զանազան են դեղք ապաշխարութեանն, որով կարող ես բժշկել զամենայն հիւանդութիւնս մեղաց, ոչ թուովք ամաց եւ բազում ինչ ժամանակաւք, այլ միայն ուղիղ դարձիւ եւ սրտիւ ի չարեացն հեռանալով կարող ես արդարանալֈ
    47 Եւ արդ զայս ամենայն գիտելով ապաշխարութեամբ զմեղս մեր քաւեսցուք. քանզի պղծութիւնք մեղաց ոչ միայն յահեղ աւուրն դատապարտեն, այլ եւ աստէն իսկ չարեաւքն չարչարեն մտացն խղճիւ, եւ գաղտագողին շրջելով ակնածութեամբք ի մարդկանէ, կասկածանաւք ի ծանաւթից, ամաւթով ի սիրելեաց, նախատանաւք ի թշնամեաց, սպառնալեաւք դատաւորաց, երկիւղիւ բանդից եւ պատուհասից, յանդիմանութեամբ պատուիրանացն Աստուծոյ, եւ ահիւ ահեղ տանջանացնֈ 48 Եւ անդր երթեալ ո՞վ կարասցէ պատմել զմշտնջենաւոր աններելի աղէտիցն նեղութիւնս, ուր այրինն եւ մաշին ամաւթով եւ նախատանաւքֈ 49 Իսկ զապաշխարութեան պտուղս ոչ միայն յերկինս վայելես, այլ եւ աստէն իսկ հարիւրապատիկ ընդունիս խնդութեամբն, անհոգութեամբն, գովութեամբ պատուիրանաց, անխիղճ մտացն ուրախութեամբ, անակնածելի ի մարդկանէ, անկասկած ի ծանաւթից, անպարսաւ ի թշնամեաց, առանց ամաւթոյ առ սիրելիսն, համարձակ ի հրապարակս, աներկիւղ առ դատաւորացն, ազատ ի պատուհասից, կեանք խաղաղականք, մահ հեշտական, ակնկալութիւն մշտնջենաւոր եւ փափագելի փափկութեանցնֈ 50 Իսկ անդուրախութեանցն ո՞ր բերան բաւական իցէ պատմել զանբաւ բարութեանցն զվայելչութիւնսնֈ
    51 Արդ այս է վարձ արդարութեանն, այս պտուղ ապաշխարութեաննֈ 52 Վասն որոյ մի՛ երկնչիր ի մեղաց բազմութենէ մտանել յապաշխարութիւն. միայն անկիր առ Աստուած. չէ դատաւոր, այլ բժիշկ. չէ դահիճ սպանող, այլ Հայր գորովագինֈ 53 Ընդ առաջ քո ելանէ որպէս անառակ որդւոյն. զպարանոցաւ քո անկանի որ դարձարդ յապաշխարութիւն. յաչս առ բերան համբուրէ զքեզ Հայրն երկնաւոր. զպատմուճանն առաջինն անմեղութեան հրամայէ զգեցուցանել քեզ. կաւշկաւն ի միւսանգամ թիւնիցն թշնամւոյն ամրացուցանէ զքեզֈ 54 Պատարագաւն ի մարմնոյ Որդւոյն Աստուծոյ կերակրիս. ընդ քեզ վայելեն ընտիր ծառայքն ի պատարագէն, եւ սուրբք ամենայն երգեն եւ պարեն ի դառնալ յանառակութենէդ քումմէֈ 55 Ընդ որ հիացեալ նախանձի փոքր մի առաջին ժողովուրդքն թլփատութեամբ՝ ոչ մտանել յուրախութիւն զենման Որդւոյն Աստուծոյ. առ որս ել եւ եկն էականն Աստուած մարմնով՝ աղաչել զհրեայն հաւատացեալ ի Հայր՝ կոչել ի հաւատս հեթանոսին ապաշխարողի, եւ ուրախ լինել ի դարձի եղբաւրն իւրոյ անառակի, եւ ի միասին վայելել ի զենմանէ Որդւոյն Աստուծոյ, եւ ժառանգել զանանց բարութեանցն զվայելչութիւնսն ընդ Հաւր եւ ընդ Որդւոյ եւ ընդ Սրբոյ Հոգւոյն. որում փառք եւ պատիւ յաւիտեանս յաւիտենից. ամէնֈ
Գ
ԹՈՒՂԹ ՎԱՍՆ ՊԱՀՈՑ ՊՆԴՈՒԹԵԱՆ
    1 Ազդոյ եւ աւգտակար եւ կարեւոր են պահոց պնդութիւնք եւ յորկորստութեանց ժուժկալութիւնք. եւ մանաւանդ որ ընտրողական գիտութեամբն մերձենան առ նա, եւ ճշմարտիւ ճանաչեն թէ ո՛րպէս շահաւոր է պահոցն պնդութիւնֈ 2 Իսկ որք ոչ զգուշանայցեն այնմ, աստէն իսկ յերեւելեացս պարտ է իմանալ զպարկեշտութեանն մաքրութիւն, եւ զվնասակար լցումնն զորովայնինֈ 3 Եւ գիտեն՝ թէ որպէս տեղիք երաշտացեալք բանջարս ազգի ազգի ոչ բուսուցանեն, նոյնպէս եւ որովայնք ցամաքեալք խորհուրդս պղծութեան ոչ ծնանինֈ 4 Եւ որպէս երկիր աղբուտ բանջարս խառնամանս բուսուցանեն եւ աճեցուցանեն, նոյնպէս եւ որովայնք աղբով կերակրոցն փափկացեալք՝ խորհուրդս անտեղիս բերեն ի վեր հանապազ. զի զորդունս գէջ երկիր պարարէ, եւ զախտս պղծութեան գիջացեալ որովայնֈ 5 Քանզի որ համահամաւք փափկանան, նա եւ զխորհուրդ ազգի ազգի իմանան. եւ որ սուղ ինչ կերակրովն շատանայ, նա զտագնապ քաղցին ածէ զմտաւ. զի որովայնք թանձրացեալք խորհուրդս սուրբս ոչ ծնանին, այլ պահել պատեն ընդ պատրուակաւ զգայութիւնս մարմնոյնֈ 6 Եւ որք որովայնին ծառայեն, անհնար է լինել հաւատարիմ ծառայ Աստուծոյֈ 7 Զի որ պահաւք նրբին եւ սրբին, ոչ միայն զպղծութիւն անաւրէնութեանցն սրբեն, այլ եւ զսուրբն Աստուած յինքեանս բնակեցուցանենֈ
    8 Եւ արդ այսպէս մեծ է պահոցն պնդութիւն եւ պարկեշտութեան առաքինութիւն, որ պարաւանդեալ դադարեցուցանէ զամենայն անդամս մարմնոյն յանդէպ ցանկութեանց եւ յաղտեղի խորհրդոց, եւ ստէպ ստէպ հալածէ ի մտացն խորհրդոց զյարձակումն դիւաց՝ որք կամին պղտորել եւ պղծել զսիրտս մաքրեցելոցնֈ 9 Զի պահոցն պնդութիւն իբրեւ ջղաւք երկաթեաւք պնդեալ պահէ զամենայն վարուցն առաքինութիւնս, եւ զհաւատոցն հաստատութիւնս. քանզի աշտարակ հզաւր է ընդդէմ թշնամոյն, եւ պարիսպ ամրութեան յամենայն նետից սատանայիֈ 10 Եւ քանզի կարի կարեւոր է պահոցն առաքինութիւն բնութեանս մերոյ, եւ բազում թերութիւնք ի խոնարհութենէ պահոցն յարդարին, անդէն իսկ ընդ ստեղծանել մարդոյն՝ պահոցն պնդութեամբ պարսպեաց զբնութիւնս մեր, եւ եդ առաջին մարդոյն առաջին պատուիրան զպահոցն պնդութիւն՝ չճաշակել ի ծառոյնֈ 11 Զի թէ էր պահեալ զպահոցն պատուիրանն, անախտ եւ անմահ եւ անմեղ կեանս էր ժառանգեալ, եւ յերկինս զերկնից բարութիւնսն. զի բազումք որք պահեցին զպահոցն պնդութիւնս, ի բազում վշտաց ապրեցանֈ
    12 Սովին պահոցն պնդութեամբ եւ մեծն Դանիէլ ի ժանեաց առիւծուցն ապրեցաւ, զի եւ գազանական բնութիւնն պատկառէր մերձենալ ի սուրբ մարմինն պահողին. եւ քանզի արգել զինքն չմերձենալ ի սեղան թագաւորին որ ի պիղծ զոհիցն էր աղտեղեալ, արգելան եւ գազանքն չմերձենալ ի սուրբ մարմին պահողինֈ 13 Սովին պահոցն պնդութեամբ եւ երեք մանկունքն ապրեցան ի բորբոքեալ բոցոյն, եւ շիջուցին զմոլութիւն կերակրոցն ցանկութեանց, եւ սակաւ ինչ ոսպամբ շատացան. շիջուցին զբարձրացեալ ահեղ հուր հնոցին. զի անդ ի ներքս ցաւղ զովացուցիչ զպահողսն մխիթարէր, եւ արտաքոյ բոցն բորբոքեալ զզեխեցելաւքն սաստկանայր, եւ քառասուն եւ ինն կանգուն տարածեալ զամենեսեան սատակէրֈ 14 Սովին պահոց պնդութեամբ եւ բազմամբոխ քաղաքն նինուէացւոց ապրեցան, զի դարձան յամենայն անաւրէնութենէ եւ ի գնացից չարեաց. խորգով եւ մոխրով դարձուցին զխստացեալ բարկութիւնն Աստուծոյ. եւ զի ոչ խնայեցին նեղել զանձինս իւրեանց պահաւք եւ պաղատանաւք, ողբալ եւ լալ հեծեծանաւք, խնայեաց Աստուած յոգիս եւ ի մարմինս նոցայֈ 15 Սովին պահոց պնդութեամբ եւ Մովսէս ընկալաւ զաւրէնսն աստուածադիր, զի քառասնաւրեայ պահոց մաքրութեամբ արժանացաւ ի մաքուրն մերձենալ, եւ բերան ի բերան խաւսէր ընդ նմա իբրեւ ընդ բարեկամիֈ 16 Սովին պահոց պնդութեամբ սրբեցաւ Եղիա թեսբացի, եւ բանիւ բերանոյ իւրոյ զերկինս բանայր եւ փակէր, հուր ի յերկիր իջուցանէրֈ
    17 Եւ զի՞նչ եւս ասացից զպահոցն զպնդութիւն, որ եւ տէրունական եւս մարմնոյն պէտք եղեն պահոցն պնդութիւնք՝ անմեղին եւ անարատին վասն մերոյ աւրինակի. որով եւ հարքն առաջինք առաքինացան, եւ զվարս անմարմնոցն հրեշտակաց ի մարմինս մարդկան երեւեցուցին. մեռուցին յերկրի զերկրաւոր զցանկութիւնս, եւ զոգիս ի յերկինս կենդանացուցին. մերժեցան ի յանցաւոր հեշտութեանցս, զի ընկալցին զանանց բարութիւնսն. հեռացեալք ի տանց եւ ի ստացուածոց, չարչարեցան բազում փորձանաւք, եւ նեղեալ ամենեւին մեռուցին զանձինս քաղցիւ եւ ծարաւով եւ գձուձ հանդերձիւֈ 18 Զի ոմանք ի նոցանէ խոտաբուտ ճարակաւքն եւեթ շատացան, եւ ոմանք ճաշակաւք մրգոց միայն վարեցանֈ 19 Ոմանք զծայրս ծառոցն եւ զարմատս խոտոց միայն ուտէին. ոմանք սակաւ ինչ ընդովք ժուժկալէին. ոմանք երեք նուկի հացիւ ժամէ ի ժամ. ոմանք զչորրորդ մասն նկանակի, եւ այլք զվեցերորդն. ոմանք զթեփ ցորենոյ արարին կերակուր. ոմանք խոզաբուտ եղջերաւն միայն զտագնապ քաղցին դադարեցուցանէինֈ 20 Ոմանք զհաղորդութիւնն հոգեւոր կերակրոյն աւուրն բաւական համարէին ի պէտս մարմնոյն. բայց այլ փափկութիւն ինչ կերակրոց ամենեւին մեռեալ էր ի նոցանէֈ 21 Զի ոմանք ժամէ ի ժամ ճաշակէին. ոմանք յետ երկուց աւուրց. ոմանք յետ երից. ոմանք յետ եաւթն աւուր՝ եւ որ եւս աւելի՝ յիշէին զպէտս կերակրոյն, եւ զայն կշռով ճաշակէին, եւ ջուր չափով ըմպէին, եւ անդադար հեծութեամբ յաղաւթս եւ ի պաշտաւնն պարապէին, եւ զգիշերն ամենայն յարտասուս եւ յողբս անցուցանէին, եւ աղերսալի մաղթանաւք եւ հառաչանաւք զԱստուած հաշտեցուցանէինֈ 22 Ոմանք զլարիւք անկեալ ննջէին. ոմանք ոտանաւոր տքնութեամբ զգիշերն անցուցանէին. ոմանք սակաւ ինչ նստելով. ոմանք մինչեւ ցառաւաւտն զձեռս ի վեր ամբարձեալ ունէին. ոմանց զպարանոցն խոնարհեցուցեալ մինչեւ ի լուսանալն ժուժկալէին. ոմանք աղաւթս հարիւրաւորս նկարէինֈ 23 Ոմանք անխաւսք լինէին, միայն խաւսէին զսաղմոսս. ոմանք առանց հարցմանց ուրուք ոչ բարբառէին. ոմանք ընտրութեամբ յաւգուտ ընկերին միայն խաւսէին, եւ մշտաջան վաստակաւք եւ պաղատանաւք զաւրն անցուցանէին, եւ վասն հոգեւոր ինչ խրատու ի տար աշխարհս անցանէին, եւ թշնամիսն իբրեւ զբարեկամս սիրէին, եւ խոնարհութեամբ զընկերն լաւ քան զանձինս համարէին, եւ վասն հնազանդութեան ի հուր եւս մատնէին, եւ ի գազանս դիմէին, եւ զանձինս ի ծառայութիւն ընկերին մատուցանէին, եւ յարդար վաստակոց զանկն եւ զտնանկն եւ զհիւանդն կերակրէինֈ 24 Չափաւք զմարմինս իւրեանց վարէին, եւ սանձս խորհրդոց արկանէին. եւ այնպէս զանազան եւ բազում նեղութեամբ զպնդութիւն պահոցն յաւրինէինֈ 25 Զի այս ամենայն է դուռն նեղ եւ անձուկ ճանապարհ՝ որ տանի ի կեանսն յաւիտենից. որով եւ բազում նշանս եւ սքանչելիս առնէին, զդեւս հանէին, զհիւանդս բժշկէին, զմեռեալս յարուցանէին, ի վերայ ջուրց գնային, եւ զընթացս արեգականն դադարեցուցանէին ուղիղ պահոցն մաքրութեամբ. եւ քան զայս եւ առաւել եւս զաւրութիւն գործէին պահոցն պնդութիւնքֈ 26 Զի սուրբքն առաջինք յորժամ կամէին մերձենալ առ Աստուած, յառաջ պահաւքն մաքրէին, եւ ապա առ մաքուրն մերձենային եւ աստուածատեսք լինէին. իսկ որք հեռացան ի պահոցն, հեռացան ի շնորհացն Աստուծոյ, եւ բազում չարեաւք չարչարեցանֈ 27 Ահա Ադամ հեռացաւ ի պահոցն պնդութենէ, եւ ել ի դրախտէն երկիր փշաբերֈ 28 Ծնունդք նոյական ազգին հեռացան ի հեռացան ի պահոցն պնդութենէ, եւ համաջունջ ջրհեղեղաւն սատակեցան եւ հեղձանֈ 29 Ժողովուրդն եբրայեցւոց հեռացան ի պահոցն պնդութենէ, եւ ընտիր ընտիրքն սատակեցանֈ 30 Բնակիչքն սոդոմայեցւոցն հեռացան ի պահոցն, եւ հրացան անձրեւք կայծականց տեղիաց ի նոսաֈ 31 Եւ ամենայն որք արհամարհեցին զպահս, արհամարհեցան յԱստուծոյ, եւ յողորմութենէ նորա հեռացանֈ
    32 Բայց պահողքն պարտին լինել ընտրողական գիտութեամբ. քանզի կորուսանէ սատանայ զպահողսն եւ զպահս պահողին՝ եթէ զանպարկեշտագոյնսն բամբասիցէ, եւ կամ զինքն գեր ի վերոյ այլոցն ցուցանիցէ, եւ կամ պիղծ զկերակուրսն համարեսցի. եւ կամ եթէ կեղծաւորութեամբ պահիցէ, որպէս եթէ ինքն յաչս այլոցն ծածկեսցէ զպահոցն պնդութիւնս՝ զի մի՛ սնապարծ եւ կեղծաւոր երեւեսցի, բայց կամի թէ յայլոցն հռչակէր ժուժկալութիւն նորա. եւ եթէ ոչ ոք իմասցի, ապա եւ ինքն կամի կարծրացուցանել ընդ պատրուակաւ զպահոցն պնդութիւն, զի իմասցին եւ զարմասցին ընդ համբերութիւն նորաֈ 33 Զի այսպիսի պահքն ոչ սրբեն եւ արդարացուցանեն, այլ պղծեն եւ կորուսանենֈ 34 Բայց եթէ կերակրովք իսկ պարկեշտանայցէ, եւ այլովք անդամաւքն ոչ պահիցէ, ի զուր եւ ընդվայր ջանայֈ 35 Այս է զոր ասեմս. եթէ զլեզուն ոչ պարկեշտացուցանի, եւ ական եւ ունկան եւ խորհրդոց եւ մտաց ոչ զգուշանայցէ, եւ ոխութիւն ընդ ընկերին պահիցէ, եւ ատելութիւն ընդ եղբաւրն ունիցի, եւ կամ սէր կեղծաւորութեամբ ումեք ցուցանիցէ, եւ կամ խոնարհութեամբ ընկերին ոչ ծառայիցէ, եւ պատուի եւ իշխանութեան ցանկանայցէ, եւ զանձն ի պահս կարծիցէ, յոյժ ափշութեան իցէ այնպիսին ի սատանայական խորհրդոցֈ 36 Զի այն ոչ են պահք խոնարհութեան, այլ խաբէութեան եւ կեղծաւորութեան, զրաջան եւ անվաստակ՝ որ ի հուր այրի, եւ ի ջուր աղայ հանապազ. զոր ցեցն ապականեաց, եւ գողք հատին եւ տարան, եւ ոչ ինչ աւգտեցաւ յայնպիսի պահոց մրցանաց, այլ յոյժ պատժի եւ պատուհասիֈ 37 Քանզի աստ կեղծաւորական պահաւքն պատժի, եւ անդ յարդար դատաստանէն դատապարտեալ ի հուր հնոցացն չարչարի, եւ քան զորկորեայսն եւ զարբեցողսն առաւել եւս պարտաւորի. զի զամենագէտն Աստուած անգէտ համարեցաւ չարաչար կրաւնիցն կեղծաւորութեամբֈ
    38 Այլ եւ են ոմանք որ յորժամ կամին մտանել ի պահս, փութան ի լուանալ եւ յաւծանել, եւ խճողեն զպորտ եւ զորովայնս, եւ բազում որկորստութեամբ եւ արբեցութեամբք շուայտանան, ապա մտանեն ի պահոցն պնդութիւնսֈ 39 Եւ արդ զի՞նչ կոչեսցուք զայնպիսիսն, պահո՞ղս եթէ արբեցողս, պարկե՞շտս եթէ որկորեայս, ճգնաւո՞րս եթէ զեղխեցեալս. զի անհնար է պղծութեամբ սրբութիւն գտանել, եւ մեղաւք յարդարութիւնս ելանել. եւ ոչ ոք պոռնկութեամբ կուսութիւն ստանայ, եւ ոչ զեղխութեամբ եւ արբեցութեամբ զսրբութիւն պահոց ընդունելֈ 40 Զի անհնար է այսմ լինել՝ եթէ նախ պոռնկիմ, ապա կուսանամ. եւ կամ զեղխիմ եւ շուայտիմ արբեցութեամբ, եւ ապա մտանեմ ի սրբութիւնս պահոցն. զի անմարթ է պոռնկին կուսանալ, զեղխելոյն արբեցութեամբ՝ պահող եւ ճգնողֈ 41 Զի կուսանն կուսութեամբ ստանայ զկուսութեանն պսակ, եւ ոչ պոռնկութեամբ. եւ պահողն ժուժկալութեամբ ընդունի զվարձս պահոցն, եւ ոչ արբեցութեամբ, զեղխութեամբ եւ որկորստութեանն շուայտանաւքֈ
    42 Այլ են ոմանք որ զպահս քառասնորդաց ապաղաս ասեն, զկէս ինչ ի շաբաթուցն կարեւոր անուանեն, եւ պնդին եւ ճգնին սրբութեամբ, եւ զայլսն ապաղաս անուանեն, եւ թուլացուցանեն զպնդութիւն պահոցն, եւ անակնունելի իմն ճաշակեն ի փափուկ կերակրոց, եւ որկորստութեամբ զսուրբ եւ զերեւելի պահս քառասներորդացն լուծանենֈ 43 Զի զայս կարեւոր պահս քառասներորդաց եւ Որդին Աստուծոյ վասն մեր պահեաց ի մեր աւրինակի. եւ անդ ոչ անուանէր ապաղասֈ 44 Զնոյն քառասունս եւ Մովսէս ի լերինն պահեաց. եւ անդ ոչ անուանէր ապաղասֈ 45 Զնոյն քառասունս յանապատին պահեաց ի լերինն Եղիաս. եւ անդ ոչ անուանեաց ապաղասֈ 46 Զնոյն քառասունս եւ մեք մերով տկարութեամբս աւր ըստ աւրէ պահաւք կատարեմք. եւ ոչ վայել է մեզ քառասնաւրեայ պահոցն անուանել ապաղաս, եւ լուծանել զսուրբ պահոցն պնդութիւնն. զի ի սկսանիլ պահոցն մինչեւ ցկատարումն նորուն՝ պահք են ի փափկութենէ, եթէ կամիցիս ճգնել եւ պահել. ապա եթէ որկորստութեամբ լուծանել կամիցիս, ոչ եթէ զթեթեւ ապաղասս լուծեր, այլ պահս կարեւորսֈ 47 Զի ապաղաս ի ծուլից եւ յանկատարից անուանի, եւ ոչ ի պարկեշտից եւ ի պահողացֈ
    48 Այլ պահք ոչ եթէ ի կերակրոցն միայն անուանի, այլ եւ կարճել յամենայն մեղաց. զի պահք են եւ լռութիւնք բերանոյ, եւ ոչ առանց հարկի եւ հարցանելոյ ուրուք խաւսելֈ 49 Պահք են եւ անընչութիւն եւ աղքատութիւնք, եւ ոչ զաւելորդացն հոգալ. այլ զպէտս աւուրն որոնել, եւ զնոյնն խնդրել յԱստուծոյֈ 50 Պահք են եւ ի տեղւոջն նստել ցածութեամբ, եւ ոչ վայրապար ուրուք շրջել ցոփութեամբ ի զբաւսանս եւ ի զաւշաքաղութիւնսֈ 51 Պահք են եւ գրգուաղելն եւ գձձելն առանց լուանալոյ եւ աւծանելոյ. պահք են եւ խարազն ինչ հանդերձիւք զպէտս մերկութեան եւ ցրտոյն միայն վճարելֈ 52 Պահք են եւ ցածուցանել զաչս յարատութենէ, եւ զլսելիսն հանդէպ լսելոյ, եւ զսիրտն ի պիղծ խորհրդոցֈ 53 Պահք են չհանգանակելն պատուի եւ իշխանութեան, չբարկանալն, չաղաղակելն, չնախանձելն, չխնդրել վրէժ անձինն, եւ ոչ ջանալ զանձն առ ընկերին արդարացուցանելֈ 54 Պահք են չագահելն, եւ չմարդահաճոյանալն, եւ ոչ հանդերձիւք ինչ սնապարծելֈ 55 Պահք են խոնարհութիւն եւ հնազանդութիւն, եւ սուրբ սրտիւ զամենայն ոք սիրելֈ 56 Պահք են եւ յորժամ զպէտս քնոյ բնութեանն եւեթ վճարիցէ, եւ քուն ցանկութեան ոչ ունիցի. այլ զառաջինն միայն, եւ ապա յարուցեալ գործիցէ եւ կամ աղաւթիցէֈ
    57 Եւ արդ այս ամենայն են պահք ճշմարիտք, եւ առաւել քան զկերակրոցն կարճումն. եւ զայս եւ որ սոցին նման են՝ պարտ է կարճել ի ժամ պահոցն, եւ ապա լինի ընդունելի եւ կերակրոցն կարճումննֈ 58 Այլ եւ կերակրոցն կարճումնն ոչ միապէս, այլ ըստ իւրաքանչիւր կարողութեան. ոմանք միաւրէ. ոմանք երկպահք. ոմանք երեքաւրեայ, եւ ոմանք եաւթներրորդ պարկեշտութեամբ կատարեն ըստ իւրաքանչիւր անձանց զաւրութեանֈ 59 Ոմանք լոկով բանջարով, ոմանք ընդով միայն շատացան. ոմանք սակաւ ինչ հացիւ, ոմանք յոլովագունաւք, եւ զանպաճոյճ թանիկն եւս յաւելուն. եւ ոմանք գինեհատք միայն, եւ ոմանք թանահատք, այլ եւ ոմանք հացահատք լինին, եւ զփափուկ ինչ կերակուրս եւ զհամահամ բացէ ի բաց հալածեն եւ ուրանան. բայց միով ինչ կերակրովն եւ ոգեպահովն եւեթ շատանան, որ միայն զկենդանութիւնն պահէ, եւ ոչ ի մարմին եւ ի յարիւնն յաւելու որ զցանկութիւն ախտիցն յուզեն. եւ զայն սակաւ ուտել, սակաւ ըմպել, սակաւ ի քուն լինել, եւ աղաւթք անդադարֈ 60 Այլ պարտ է մանաւանդ յաւուրս պահոցն զոր յորովայնէդ արգելուս, աղքատաց ընձեռել զայն, զի դու քաղցիցես, եւ քաղցեալն յագեսցի, եւ մեղք քո քաւեսցիֈ 61 Այս են պահք սուրբք եւ աստուածակամք, եւ սոքաւք լինին ընդունելի ամենայն վշտամբերութեանցն ճգնութիւնք, որ բժշկեն զվիրաւորեալս մեղաւք, փրկեն զգերեալսն ի սատանայէ, կանգնեն զկործանեալսն անաւրէնութեամբք, յարուցանեն զհիւանդացեալսն ամբարշտութեամբք, սրբեն զաղտեղեալսն պղծութեամբք, լուսաւորեն զխաւարեալսն մոլորութեամբ, եւ մաքրեն եւ արդարացուցանեն զպահողսն յամենայն յանցանաց, եւ կացուցանեն մեծապայծառ լուսով առաջի ահաւորի եւ լուսաւոր բեմբին Աստուծոյ. եւ ընդ նմին ժառանգեն զանանց բարութեանցն զվայելչութիւնսն ի Քրիստոս Յիսուս ի Տէր մեր. որում փառք յաւիտեանս. ամէնֈ
Դ
ՎԱՍՆ ԸՆԴՈՒՆԵԼԻ ԵՒ ԱՆԸՆԴՈՒՆԵԼԻ ԱՂԱՒԹԻՑ
    1 Ամփոփեալ զմիտս մեր իմասցուք զբանս ճառիս, եւ երեւելեաւս զաներեւոյթն ծանիցուք, եւ գիտասցուք թէ որպիսի դողումն եւ ահեղ արհաւիրք են յանցաւորացն յորժամ առաջի դատաւորին կայցեն ամաւթով մեղացն. զիարդ վատնին եւ այլագունին դէմք նոցա. զիարդ սոսկան եւ սարսափեն. եւ զի զդողիւ հարկանին երկիւղիւ յահեղ դիմաց դատաւորին, եւ գլխակորեալք եւ ակն ի խոնարհ լեզուակապք կան առաջիֈ 2 Եւ եթէ աղաչել եւ մաղթել ինչ չանդգնիցին, երկիւղիւ սրտիւ, եւ անհամարձակ լեզուաւ հիւանդաձայնս բարբառին. եւ բազում աղերսանաւք ցաւագին պաղատանս մատուցանեն. արտասուեն, աղաչեն, մաղթեն, զի ի գութ եւ յողորմ զդատաւորն ածիցեն՝ ապրել յանցանաց պատուհասից. ոչ այլ ուրեք զբաւսանին միտք նոցա, եւ ոչ այլուր աչք նոցա, եւ այլուր լսելիքֈ 3 Եւ յորժամ դատաւորն առ նոսա բարբառի, ոչ իշխեն զերեսս դարձուցանել, կամ խաւսել ընդ ումեք ի ծառայակցացն, այլ միայն ի դատաւորն նային բազում պատկառանաւք աղաչել եւ հայցել զյանցաւոր տանջանացն զթողութիւնֈ 4 Իսկ ո՛րչափ եւս առաւել կարի կարեւոր է մեզ բազում պատկառանաւք կալ առաջի ահաւորի մեծի դատաւորին, ահեղ ահիւ եւ սոսկալի դողութեամբ մտանել եւ կալ յանդիման երեսացն Աստուծոյ, եւ ցաւագին ողբովք եւ յորդահոս արտասուաւք ժտել եւ խնդրել զթողութիւնֈ 5 Ոչ այլուր զմիտս, եւ այլուր զխորհուրդսն պարտիմք առաքել. այլուր զլսելիս, եւ այլուր զտեսանելիս յածեցուցանել, յորժամ վասն յանցանացն մեղաց կամիցի ոք աղաչել եւ մաղթել յԱստուծոյ. զի հեծեծանաւք եւ հառաչանաւք զՏէրն հաշտեցուսցուք, եւ ի գութ պաղատանաց խոնարհեսցուք. որով զմեղս մեր քաւեսցէ, եւ զանաւրէնութիւնս մեր սրբեսցէ, եւ փրկեսցէ յահեղ աղէտիցն տանջանաց եւ յաւիտենական ամաւթոյն ի ձեռն աղաւթիցն մաղթանաց եւ գթագին սրտին ջերմութեանֈ 6 Քանզի բազումք բազում բարութիւնս ի ձեռն աղաւթիցն ընկալան եւ եղեն հաճոյք Աստուծոյ, որով գտին մեղաց թողութիւն եւ ոգւոց փրկութիւն. եւ մանաւանդ որք հանդերձ արտասուաւք եւ գթով տնանկաց աղաւթեցին, ոչ եթէ միայն զմեղաց թողութիւն գտանեն, այլ եւ զխնդիրս մարմնոյ ընդունին, եւ զերկնից բարութիւնսնֈ 7 Զի ձեռք են աղաւթք աղաւթականին, եւ բուռն հարեալ ունի զոտիցն Աստուծոյ, եւ վաղվաղակի խոնարհեցուցանեն յաղաչանս մաղթողին. քանզի յոյժ կամի եւ ախորժէ Աստուած զժտել աղաչողին. Խնդրեցէք եւ տացի ձեզ, հայցեցէք եւ գտջիքֈ
    8 Եւ արդ պարտ է ամենայն ծանրացելոց մեղաւք եւ նեղելոց վշտաւք եւ վտանգելոցն ի թշնամեաց եւ աշխատելոցն ցաւաւք միշտ աղաչել եւ ժտել եւ խնդրել հանապազ անդադար ի ձեռն աղաւթից եւ պաղատանաց. զի որք միամիտ մտաւք եւ աննենգ հաւատովք աղաւթեն առ Աստուած, եւ խնդրեն զբարին, ընդունին զխնդիրս ամենայն, որպէս ընկալան հարքն մեր առաջինքֈ 9 Իսկ եթէ ասիցէ ոք՝ եթէ խնդրեցի եւ ոչ առի, աղաւթեցի եւ ոչ ընկալայ, չեւ եւս ժտութեամբ խնդրեցեր, որպէս կինն այրի յանիրաւ դատաւորէն, եւ իբրեւ զբարեկամն որ ի մէջ գիշերին հայցէր զնկանակացն խնդիրն. զոր ոչ վասն բարեկամութեանն, այլ վասն ժտութեանն ընկալաւ. նոյնպէս եւ Աննա ցաւագին անձամբ արտասուաւքն եւ աղաւթիցն ժտութեամբն ընկալաւ զՍամուէլ. սոյնպէս եւ ժողովուրդն ի հովիտս տրտմութեան լային առ Աստուած, եւ վասն ջերմագութ աղաւթիցն եւ պաղատանացն յարոյց նոցա զԳեդէովն, եւ փրկեաց զԻսրայէլ. եւ վասն արտասուագին աղաւթիցն Եզեկիայի այլ եւս հնգետասան ամ յաւելաւ ի կեանսնֈ 10 Եւ դու եթէ այսպիսի արտասուաւք եւ բոլորով սրտիւ աղաւթես առ Աստուած եւ ոչ երկմտիցես, ընդունի զխնդրուածս քոֈ
    11 Չէ ինչ պիտոյ յաւդումն բազում բանից աղաւթականին. մաքսաւորն մի բարբառ արձակեաց, եւ ընդունելի եղեն աղաւթք նորա, եւ զբազմաքանքար բեռինս մեղացն թեթեւացոյց. եւ Մովսէս անշշունչ բերանով իսկ աղաղակէր, եւ զծովն յատակաբար բարժանէրֈ 12 Եւ դու եթէ բոլորով սրտիւ մաղթես՝ զծով մեղաց միայն ցամաքեցուցանես, եւ զալիս բարկութեանն դադարեցուցանեսֈ 13 Զի չառնուլն յԱստուծոյ ի չժտութենէ է, եւ ի չաղաչելոյ բոլորով սրտիւ, եւ կամ եթէ վնասակարագոյն ինչ խնդրիցէք. իսկ եթէ անդադար աղաւթիւք զաւգտակարն հոգւոց խնդրիցէք, անհնար է չառնուլ յԱստուծոյֈ 14 Ահա աղաւթք Եղիայի զերկինս փակեցին եւ բացին. աղաւթքն Դաւթի զսուր հրեշտակին դադարեցուցին. աղաւթքն Յունանու զնա ի փորոյ կիտին հանին կենդանի. աղաւթք քանանացւոյն զդեւն ի դստերէն հալածեցին. աղաւթք զպոռնիկս սրբեցին, զհիւանդս բժշկեցին, զբորոտս մաքրեցին, զկոյրս լուսաւորեցին, զմեղաւորս արդարացուցինֈ
    15 Եւ արդ այս ամենայն աւրինակք ընդունելի աղաւթից առաջի կան. որում եթէ կամիս՝ կարող ես նմանել, եւ հանել զքեզ ի բանտէն մեղաց, եւ ի սատանայական կապանացն արձակիլֈ 16 Միայն արտասուալից պաղատանաւք աղաւթեա առ Աստուած, եւ յախտից ամբարշտութեանն թեթեւանաս, զցաւս անաւրէնութեանն առողջացուցանես, եւ զհիւանդութիւն յանցանացն բժշկեսֈ 17 Միայն բոլորով սրտիւ աղաւթեա առ Աստուած, եւ յորոգայթից սատանայի ապրիս, ի չարաժանի վիշապէն փրկիս, եւ ի թիւնաւոր թշնամոյն ապրիս ողջանդամֈ 18 Միայն անդադար աղաւթիւք ժտեա առ Աստուած, եւ զխաւար մոլորութեանն լուսաւորէ. զաղտեղութիւն պղծութեանն մեղաց եւ զտիղմ ցանկութեանն ցամաքեցուցանէֈ 19 Զի յորժամ աններկ հաւատով յամենայն սրտէ աղաւթես առ Աստուած, ընդունիս մեղաց թողութիւն եւ յանցանաց քաւութիւն. ընդունիս զերկնից զարքայութիւնն եւ զանբաւ բարութիւնսն. ընդունիս մարմնոյ առողջութիւն եւ հոգւոյ փրկութիւն. ընդունիս աւուրս բարիս եւ կեանս խաղաղականս յամենայն զրպարտողացֈ 20 Այլ եւ զալիս բարկութեան բռնաւորաց աղաւթքն դադարեցուցանեն. զցասումն սրտմտութեանն Աստուծոյ դարձուցանեն. աղաւթք զաղքատս մեծացուցանեն, եւ զտկարս զաւրացուցանեն. աղաւթք զհիւանդացեալն բժշկեն, եւ զախտս մոլեկանս հալածեն. աղաւթք զամուլն ծննդական առնեն, զանորդին բազմորդի. ի ծփանաց ծովու զերծուցանեն, ի յորձանաց գետոց ապրեցուցանեն, զքաղցեալս կերակրեն, զմերկս զգեցուցանեն, զմահս տարաժամս արգելուն, զամենայն խնդրուածս հաւատով ժտողացն լցուցանենֈ
    21 Այս է զաւրութիւն ճշմարիտ աղաւթից որ կամին մերձենալ առ նա. այս է պատարագ բանաւոր անարիւն. զի իւրաքանչիւր ուրուք աղաւթքն են պատարագ Աստուծոյ. եւ եթէ ոչ հաճեսցիս սիրով ընդ ընկերին, աղաւթքն քո ոչ են ընդունելի պատարագ, զի առ Աստուած ոչ ելանէ. զի որ քէն ընդ ընկերին ունիցի, անհնար է աղաւթից նորա ելանել առ Աստուած. իսկ եթէ սիրով սրտիւ աղաւթեաց նա առ նա, Մինչ չեւ քո աղաղակեալ իցէ, ասացից՝ թէ ահա հասեալ եմֈ 22 Զի աղաւթք անարատք արտասուաւք եւ ողորմութեամբ ընդ աղաւթելն աղաւթականին բանան դրունք երկնից եւ ի լսելիս Աստուծոյ ելանեն. եւ եթէ միայն անթերանալի կարդայցեն առ նաֈ
    23 Եւ զայս ամենայն գիտենալով սատանայի՝ թէ մեծամեծ զաւրութիւնք եւ անբաւ բարութիւնք յաղաւթիցն գործին, երթեալ մերձենայ առ այն՝ որ աղաւթելն կամիցի. եւ նախ առաջի ի մահիճսն պատերազմիցի ընդ նմա, զանկողինսն հեշտացուցանելով, զքունն քաղցրացուցանելով, զմարմին ծանրացուցանելով. այսր այնր յեղյեղու, եւ քոշքոտեցուցանէֈ 24 Եւ ուր ուրեմն յարուցեալ գնայ յեկեղեցին բեկբեկելով, եւ մտեալ ի ներքս՝ լինի յանդիման Աստուծոյ. եւ անդ եւս զմիտսն պատրուակէ սատանայ առ ի չյիշել զբազմութիւն յանցանաց իւրոց. եւ ոչ իմանայ եթէ Աստուծոյ կայ առաջի. ոչ զաւրհնութիւնն լսէ, եւ ոչ զփառաբանութիւնսն իմանայ, եւ ոչ ի սիրտ նորա մտանեն ընթերցուածոցն վարդապետութիւնքֈ 25 Ոչ հեծէ եւ ոչ հառաչէ զմեղացն անաւրէնութիւնսն. ոչ լայ եւ ոչ ողբայ զհոգւոյն վիրաւորութիւնսն. ոչ աղաչէ եւ ոչ մաղթէ յԱստուծոյ, եւ ոչ արտասուալից պաղատանաւք զՏէրն հաշտեցուցանէ. ոչ խոստովանեալ զչարեացն զբազմութիւնս, եւ յայտնելով զծածկեալ մթերս անաւրէնութեան, զի ապրեսցի յահեղ տանջանացն, եւ յաննշոյլ խաւարէնֈ 26 Այլ փոխանակ լալոյ եւ պաղատանաց բազում աներկիւղութեամբ եւ արհամարհանաւք կամք առաջի Աստուծոյ. եւ ոչ պատկառանաւք ահիւ եւ դողութեամբ իբրեւ զդատապարտեալս առաջի դատաւորացն, եւ կամ իբրեւ զծառայս մեղուցեալս՝ որք առ ոտս տերանց աղաչիցեն, եւ բազում երկիւղիւ եւ պաղատանաւք աղաչիցեն եւ պաղատիցինֈ 27 Եւ ոչ հեծեծանաւք եւ հառաչանաւք եւ ողորմագին ողբովք արտասուեմք իբրեւ զմահապարտսն՝ զոր ձգեալ տանիցին ի տեղի չարչարանաց. եւ ոչ խորգով եւ մոխրով եւ մեծաւ սգով անկանիցիմք առաջի Աստուծոյ, զի փրկեսցէ զմեզ ի բորբոքեալ գեհենոյն եւ ի սաստիկ տանջանացն, յորդանցն չարութիւնից եւ յաննշոյլ խաւարէնֈ
    28 Եւ արդ ոչ ահիւ եւ խանդաղատագին մաղթանաւք կամք առաջի Աստուծոյ՝ աղաչել եւ մաղթել զվիրացն բժշկութիւն. այլ ի ժամ աղաւթիցն եւ պաղատանացն եւ թողութիւն մեղացն խնդրելով՝ լուանամք եւ աւծանիմք եւ զհանդերձսն պաճուճեմք, որպէս թէ ի բոզանոցս կազմիցիմք, կամ ի թատերս խաղուց. եւ մտեալ յեկեղեցին սնափառ պերճանաւք եւ մոլեկան հպարտանաւք կանայք բոզից կերպարանաւք կան առաջի Աստուծոյ, եւ արք բոզահոմանեաց, եւ ցոփոգի մեղկութեամբն իգանան պիղծ ցանկութեամբն, եւ յափրացեալ վաւաշոտին նման այծից քաղաց եւ ձիոց մատակախազից. եւ անդէն իսկ յեկեղեցւոջն եւ յանդիման սրբութեանցն գործեն զպղծութիւնս եւ զպոռնկութիւնս եւ զշնութիւնս կատարեն. թէպէտ եւ մարմնով ոչ գործեն, սակայն մտաւք զնոյնս կատարեն ակնարկելովն եւ յարատ հայեցուածովքն եւ կնձաձայն բարբառովն, որպէս եւ Տէրն իսկ ասէ՝ թէ որ ցանկութեամբ նայի, շնացող է կատարեալ ֈ 29 Որք արժանի են փայլատականց եւ կայծականց եւ շանթից հրոյ ի վերուստ իջանելոյ, եւ այրելոյ եւ սատակելոյ զնոսա անդէն. եւ յետ այնորիկ յաւիտենական հրոյն, ահեղ խաւարի եւ աններելի տանջանացն. փոխանակ զի ի ժամ աղաւթիցն ցանկութիւն պղծութեանցն ի սիրտ արկանիցէֈ
    30 Զի եկիր, ով թշուառական, հեծել եւ պաղատել առ Աստուած, արտասուս արկանել եւ ողբալ մաղթանաւք, հայցել հառաչել եւ խնդրել թողութիւն, եւ արդ ա՞յդ են կերպարանք խնդրուածոց, պաճուճելդ եւ աւծանելդ եւ լուանալդ ի տեսս տեսողաց. Աստուծոյդ են կերպարանք հայցելոյ եւ թողութիւն մեղաց խնդրելոյ, այրատանալդ եւ շոգմոգելդ եւ պիղծ ցանկութեամբ ակնարկելդ. Աստուծոյդ են կերպարանք ի վերայ չարեաց քոց զՏէրն հաշտեցուցանելոյ՝ ախտիւ ցանկութեամբ զննել զգեղդ եւ զհասակդ բոզահոմանեացֈ 31 Զքեզ ինքնին սատանայացուցանես, եւ ի սատանայէ ապրել աղաչես. դու կամաւք դիւահարիս, եւ խնդրես փրկիլ ի դիւացֈ 32 Զիա՞րդ կարես հեծել առաջի Աստուծոյ այդպիսի կերպարանաւք, եւ կամ ո՞րպէս հառաչել այդպիսի խորհրդովք. այլ եւ իշխեցեր եւս առաջի Աստուծոյ զազրալի մտաւք եւ սատանայական կերպարանաւք մտանել եւ առնել պոռնկոց զեկեղեցի Աստուծոյ. եւ ոչ սոսկաս եւ դողաս ի սրբոյն սրբութեանց եւ յահեղ դիմացն Աստուծոյֈ 33 Ո՞չ գիտես եթէ սրտագէտն քննէ զխորհուրդս քո եւ գիտէ զամենայն. ո՞չ լուար եթէ մտածութեանց է դատումն, եւ յարատ աչաց պահանջումնֈ
    34 Եւ արդ եկ ի քեզ, եւ զկեղծաւորական զխաբէութիւն մտաց եւ պաճուճանաց ընկեա ի քէն. ապա մուտ առաջի Աստուծոյ եւ լսեայֈ 35 Մահապարտքն յորժամ մտանեն առաջի թագաւորաց՝ չառնեն ինչ պաճուճանս, այլ մաղթանս եւ պաղատանս. վիրաւորք յորժամ ի բժշկանոցս մտանեն, չեն պէտք այլ եւ այլ խորհրդոց, բայց միայն դեղ վերին որոնել, եւ զցաւսն բժշկելֈ 36 Նոյնպէս եւ վիրաւորին մեղաւք եւ ցաւագնելոյն անաւրէնութեամբք չեն ինչ պէտք պաճուճանաց եւ պիղծ խորհրդոց յորժամ յեկեղեցին մտանէ, եւ ոչ աւծանելոյ եւ հերսն հիւսելոյ ի ժամ աղաւթիցն պաղատելոյ առաջի Աստուծոյ. այլ զմարմինն նեղել, եւ զխորհուրդն մաքրել. եւ գձուձ ձեւով, բեկեալ սրտիւ, խոնարհ անձամբ մտանել կալ առաջի Աստուծոյ, եւ բազում պաղատանաւք ողբալ եւ լալ դառնապէս. աղաչել եւ մաղթել անդադար հեծութեամբ. զկուրծս բախել, զձեռս տարածել, զարտասուս հոսեցուցանել, զչարիսն խոստովանել նեղեալ սրտիւ, անհամարձակ լեզուաւ, ամաւթալից երեսաւք, ողբալի ձայնիւ, եւ խանդաղատելի բարբառով հաշտեցուցանել զԱստուած, եւ առնուլ թողութիւն մեղացֈ
    37 Այս են կերպարանք աղաւթից եւ խնդրուածոց՝ յոր Տէրն խոնարհի եւ լսէ. որով զյանցանսն շնորհէ, եւ զանաւրէնութիւնսն քաւէ. որով մաքրիմք եւ սրբիմք ի չար ախտից պղծութեանց եւ ի սատանայական խորհրդոց. որով ընդունիմք զարքայութիւնն եւ զանմահ կենացն զփափկութիւնսֈ 38 Իսկ մեր զայս ամենայն յիշելով բազում արհամարհանաւք մտանեմք առ Աստուած, եւ կամք ընդ սատանայի՝ որ շփոթեալ խառնակէ զմիտս մեր ազգի ազգի մտածութեամբ, եւ ցրուեալ հոսէ զխորհուրդս մեր ի հոգս եւ ի զբաւսանս աշխարհիս. եւ գերեալք յաւգնութենէ աղաւթիցն շահից՝ գրաւիմք ի չար խորհուրդս չարին. ի ներքս ծունր խոնարհեցուցեալ յաղաւթսն, եւ միտքն արտաքոյ բազում բանդագուշանաւք յածեալ շրջինֈ 39 Քանզի յաղաւթսն խորհիմք զհոգս տանց եւ զանդաստանացն. յաղաւթսն համարեմք զարդիւնս անդոցն եւ զպտուղս այգեացն, եթէ քանի կապիճ հաց լինիցի իմ, եւ կամ քանի մար գինի. եւ զխաշինսն եւ զանդեայսն յաղաւթսն ածեմք զմտաւ՝ եթէ քանի արջառ իցէ, կամ քանի ոչխար. անդէն եւ զգործն եւ զվարձս վարձկանացն յիշեմք, թէ վայ որ ելանէ այս ի տանէ իմմէֈ 40 Այլ եւ զդատաստանս եւս զընկերին յիշեմք յաղաւթսն, եւ անդէն դատիմք առաջի Աստուծոյ. եւ մինչ դեռ յաղաւթսն կայցեմք, տակաւին խորհիմք եւս ամբաստանութիւն զեղբաւրէն. եւ չեւ յեկեղեցւոյն արձակեալ՝ անդէն սկսանիմք ամբաստանել զոսոխէն, եւ որպէս լեղեաւ զքաղցրութիւն աղաւթիցն դառնացուցանեմքֈ 41 Եւ այնպէս յափշտակէ զմիտս մեր սատանայ, մինչեւ զխորհուրդս եւս աղտեղիս յաղաւթսն յիշեցուցանէ. եւ զվաշխս փոխոցն եւ տոկոսեացն յաղաւթսն համարեմք. յաղաւթսն յիշեմք զնախանձն եւ զթշնամանս ընկերինֈ 42 Եւ ոչ միայն այսպիսի չար խորհրդովք դատապարտիմք, այլ ընդվայրած լեզուաւք եւ շատխաւսութեամբ վնասեալ յաղաւթսն վիրաւորիմք. զի բազմաց ոգւոցն վնասեմք, զորոց զմիտսն գերեմք, եւ մերժեալ հանեմք յաղաւթիցն եւ ի փառատրութենէն. դարձուցանեմք ի խաւսս խաւարինս եւ ի խորխորատս կորստեան իջուցանեմքֈ 43 Եւ այս ամենայն չիցէ՞ ահեղ բարկութեանցն արժանի եւ բորբոքեալ բոցոյն գեհենոյ, բազում տանջանաց եւ աննշոյլ խաւարին. որ այսչափ անաւրինիմք առաջի Աստուծոյ, եւ պատուհասեալք դատապարտութեամբ ելանեմք յաղաւթիցն. եւ ոչ իբրեւ զաղաւթականս պատուիմք, այլ իբրեւ զհայհոյիչս եւ զարհամարհողս պարտաւորիմք եւ պատժիմքֈ
    44 Իսկ եթէ յաղաւթսն եւ ի բարեգործելն մեղանչեմք, ո՞րչափ եւս ի չար գործելն պարտաւորիմք. որ ի ներքս ի նաւահանգստիս ընկղմիմք ի խորս չարեաց, զի՞նչ գործեսցուք յորժամ արտաքս ելեալ ի ծով մեղացն մտանիցեմք, ի հրապարակս, ի վաճառս, յերդմունս, ի հայհոյութիւնս, ի զրկանս, ի սնափառութիւնս, ի բամբասանս, ի նախանձ, ի բարկութիւնս, ի զաւշաքաղութիւնս, յարբեցութիւնս, յորկորոստութիւնս, ի հպարտութիւնս, ի յամենայն ախտից բազմութիւնս. որ առաւել քան զծովածուփ ալէկոծութիւնս հեղձուցեալ ընկղմէ, եւ խորասուզեալ սատակէ բազմահոյլ յանցանաւքֈ 45 Եւ արդ ի՞ւ կամ որո՞վ մարթասցուք ապրել յանթիւ եւ ի չարաչար գործոց մերոց եւ ի բազում հնարից սատանայի. որ ոչ միայն դառն չարեաւքն չարչարէ եւ սպանանէ, այլ հնարի եւ զքաղցրութիւն սուրբ աղաւթիցն դարձուցանել ի դժնդակ լեղւոյն դառնութիւն. չկարեմք եւ ոչ այլ իւիք զերծանել ի չար իժէն եւ ի դառն քարբէն, բայց եթէ հանապազ պատրաստիցիմք ի մեքենայից սատանայի, եւ զգուշանայցեմք յաներեւոյթ նետից նորաֈ
    46 Եւ եթէ զաւրն վախճանին մերոյ միշտ զմտաւ ածիցեմք երկիւղիւ վտանգին այնորիկ, կարող եմք ապրել յորժամ զոգիսն աններելի տագնապովն ի մարմնոյն ի բաց պահանջիցիմք, եւ բռնավարեալ տանիցի խաւարային միգովն մթապատեալ. եւ ցանկ զսոսկալի մեծի բեմբին զարհաւիրսն յիշեմք, եւ զահագին աւր դատաստանին. եթէ յարաժամ զամաւթն զայն հոգայցեմք որ լինելոց է առաջի տիեզերական հրապարակին, զբազմութիւն տանջանացն, զդառնութիւն որդանցն թիւնաւորաց, զշաւշափելի խաւարն աղջամղջին, զժահահոտ տարտարոսաց զխորութիւնսն, զբորբոքումն կայծականց հրոյ գեհենին, զգոչումն բարձրաձայն հնոցացն, զարհաւիրս յորդահոս գետոցն հրեղինաց, զհանապազորդ այրումն եւ զխորովումն մեղաւորաց, եւ զանհնարին կսկիծս աղէտիցն եւ ցաւոցնֈ
    47 Եթէ զայս ամենայն միշտ զմտաւ ածիցես, կարող ես զերծանել յորոգայթից սատանայի. կարող ես երկիւղիւ կալ յանդիման երեսացն Աստուծոյ. կարող ես սուրբ աղաւթս մատուցանել. կարող ես սգալ, լալ եւ ողբալ դառնապէս. կարող ես եւ զդէմս դատաւորին քաղցրացուցանել, յողորմ եւ ի գութ խոնարհեցուցանել, եւ ընդունել թողութիւն մեղաց եւ քաւութիւն յանցանաց, ժառանգութիւն լուսեղէն խորանացն, եւ զփափագելի դրախտին փափկութիւնն, եւ զյաւիտենական ուրախութեանցն զհեշտութիւնսն, զանմահ կենացն ցանկութիւնսն, եւ զանբաւ բարութեանցն վայելչութիւնսն ընդ Հաւր եւ ընդ Որդւոյ եւ ընդ Սուրբ Հոգւոյն. որում փառք պատիւ եւ գոհութիւն յաւիտեանս յաւիտենից. ամէնֈ
Ե
ԹՈՒՂԹ ՅԱՂԱԳՍ ՈՂՈՐՄՈՒԹԵԱՆ ՏՆԱՆԿԱՑ
    1 Մի՛ ոք տղայաբար բարուք եւ անընտրողական ինչ մտաւք ժպրհիցի ի մատակարարութիւն բանին Աստուծոյ. այլ միշտ ի միտս լսողացն նայել, եւ բազում զգուշութեամբ սերմանել զբանն վարդապետութեան ի խոպանացեալ լսելիս. եւ մի՛ յսկզբանն միանգամայն զծանրալուր եւ զդժուարակիր վարուցն ի վերայ ամայելոցն հասուցանելֈ 2 Զի որք կամիցին զտրմուղ յաւանակն հնազանդեցուցանել, եթէ զառաջինն բեռինս ծանունս եւ զդժուարակիրս կախիցեն, կամ ինքեանք բեկանին, կամ զհակս բեռինն բացէ ի բաց ընկենուն. այլ թեթեւաւք ընտանեցուցանեն, եւ ի կատարեալսն հասուցանենֈ 3 Նոյնպէս եւ հմուտք ի մշակաց որք զանդս երկրի գործեն, ոչ վայրապար ի խուպանն եւ յանտառացեալս փշաւք սերմանս պատուականս սերմանիցեն, որ կամ ի խոպանէն կորնչի, կամ թռչունք յափշտակեն. այլ նախ զփուշսն կտրեն, եւ զերկիրն կակղեն, եւ ապա ցանեն զսերմանիսն պատուականս եւ զշահաւէտսֈ 4 Ըստ նմին աւրինակի եւ որք զբանաւոր անդս գործել կամիցին, պարտ է յառաջ խոստովանութեամբ զփուշ մեղացն խլել, եւ պահաւք եւ աղաւթիւք զխոպանացեալսն եւ զխոտացեալսն կակղել վասն կուսութեան եւ անընչութեան եւ ողորմութեան եւ մահու չափ չարչարանացֈ 5 Զի թէպէտ եւ մահու չափ ծանրագոյն են ընչասիրացն ողորմութեանն հրամանք, այլ առաւել շահաւոր են եւ աւգտակար քան զամենայն վարձուց առաքինութիւնս. եւ այնչափ ի վեր է քան զամենայն ճգնութիւնս պարկեշտութեանց, որպէս թէ չերեւել իսկ ամենայն վարձուց առաքինութեան առաւել լուսաւորութեամբ ողորմութեանցն պտղոցֈ
    6 Եւ զի՞նչ ասացից զայլ առաքինութեանցն, որ եւ սրբութիւն կուսութեան ի հնումն եւ ի նորումս է պատուեալ. այլ առանց ողորմութեան գտաւ արհամարհեալ, եւ արտաքոյ առագաստին արգելաւֈ 7 Եւ ոչ եթէ չարարին ողորմութիւն, այլ սակաւ եւ ոչ բաւական. զի ի մէջ գիշերին պակասեալ շիջաւ նոցայնֈ 8 Այնպէս եւ որ ունիցին ինչս բազումս, եւ սուղ ինչ ողորմութիւն առնիցեն, ոչ կարէ բաւական լինել փրկութեան նոցա. զի ողորմութիւնն ըստ գոյին է ընդունելիֈ 9 Որք ինչս բազումս ունին, ի նոցանէ ողորմութիւն բազում պահանջէ. եւ որոյ ինչքն սակաւք են, ընդունելի են եւ ողորմութիւնք սակաւքֈ 10 Որպէս եւ ի նիւթ խորանին պիտոյ էր ոսկի, պիտոյ էր եւ մազ. որք ոսկի ունէին եւ մազ բերէին, անընդունելի էր եւ պիղծֈ 11 Իսկ որ անինչք էին եւ մազ միայն մատուցանէին, ընդունելի էր եւ հաճոյ Աստուծոյ, եւ աւրհնութիւն ընդունէինֈ 12 Զի ոչ եթէ ի չափս ընչիցն, այլ ի կամս տալեացն նայի Աստուած. ընդունի ի մեծէն զմեծն իբրեւ զմեծ. ընդունի եւ ի սակաւէն զսակաւն իբրեւ զմեծ. զի որ ունիցի տասն դահեկան, եւ դահեկան մի ողորմութեան ծախիցէ, եւ աղքատն տասն լումայ միայն ունիցի, եւ զմինն աղքատագունին եւս տացէ, ընդ նմին համարեալ է առաջի Աստուծոյֈ 13 Այլ չքաւորին առաւել եւս զարմանալի է, զի ի չքաւորութենէն զընչեղեացն չափ ծախեացֈ 14 Ընդ այս եւ Յիսուս զարմացաւ, յորժամ այրին որ զերկուս լումայսն միայն ունէր եւ զնոյնս յողորմութիւնս ծախեաց, ասէ Յիսուս. մեծամեծքն զաւելորդս ընչիցն բերին, բայց այրին տառապեալ զամենայն ինչս իւր բաշխեաց աղքատաց. զի երկու լումայքն միայն էին ինչք նորաֈ 15 Եւ արդ այսու խաբէ սատանայ զընչեղն եւ զմեծատունն յորժամ ոչ տացեն ըստ մեծութեանն, եւ զողորմութիւնս մեծամեծս բաշխեսցէ. այլ սուղ ինչ եւ սակաւ իբրեւ զսակաւաւորսն, կարծեցուցանելով եթէ այն բաւական իցէ փրկութեանֈ 16 Իսկ ոմանք զամենայն ինչս բաշխեցին աղքատաց, եւ զանձինս աղքատացուցին, քանզի անանց մեծութեանցն փափագեցին. եւ ոմանք զկէս ընչիցն ետուն տնանկաց, եւ զհասարակ ոգւոցն եւ մարմնոցն բարժանեցին իբրեւ եղբարցֈ
    17 Իսկ առաջինքն հանէին տասանորդս, տային եւ պտուղս, մատուցանէին պատարագս, տանէին եւ զողջակէզս, եւ տային զվասն մեղացն՝ զանդրանիկս մարդոյ եւ անասնոյ, եւ զառաջաւորս կալոյ եւ հնձանի եւ զամենայն պտղոցֈ 18 Այլ եւ տաւնս բազումս Աստուծոյ կատարէին տարեկանս, եւ շաբաթս եւ ամսագլուխս նուիրէին հանդերձ ընծայիւք. յայսր վերայ եւ զաղքատս կարաւտեալս լցուցանէին, զանթիւ զորբս եւ զայրիս կերակրէին, զհոյլս կուսանացն տեսանէին, զհիւանդս դարմանէին, զհիւրս ընդունէին, զնեղեալսն մխիթարէին, եւ զամենայն կարաւտութիւնս տկարացն բառնայինֈ 19 Իսկ արդ եթէ ի թերակատար հնումն խնդրէր Աստուած զայս ամենայն բարեգործութիւնս արդարութեան, ո՛րչափ առաւել եւս ի նորումս եւ ի կատարելումս առաւել եւս արդարութիւնս եւ ողորմութիւնս պահանջիցէ քան զայս ամենայն. զի Թէ ոչ առաւելուցու արդարութիւն ձեր քան զդպրաց եւ զփարիսեցւոց, ոչ մտանէք յարքայութիւնն Աստուծոյֈ 20 Ապա զո՞ր ներեալ թողութեան ունիցիմք, եթէ ոչ աւելի ողորմութիւնս առնիցեմք քան զթերակատար հնոցն եւ հրէին ողորմութիւնս մեք քրիստոնեայքս որ ի նորոյն եւ ի կատարելոյս, որ ի Քրիստոսէ վարդապետեալքսֈ 21 Զի թէ զհրէին արդարութիւնսն միայն կատարիցեմք, ապա ընդունայն է մեզ գալուստն Քրիստոսի, եթէ ոչ առաւել քան զհրեայն առաւելուցումք սրբութեամբ, պտղաւք եւ պատարագաւք, եւ սիրոյն պատուիրանաւնֈ 22 Քանզի ի նորումս աղքատք եւ մեծատունք ամենեքեան Մի մարմին եմք ի Քրիստոս, եւ անդամք միմեանցֈ 23 Եթէ ծառայ ես Քրիստոսի եւ պահես զպատուիրանս նորա, պարտ է իբրեւ քոյոյ անդամոյ խնամ ունել ընկերին. զի եթէ վշտանայ ինչ մի անդամն, ասէ, վշտանան ամենայն անդամք ընդ նմաֈ
    24 Եւ արդ եթէ գլուխ է Քրիստոս, եւ մեք մարմին եմք Քրիստոսի եւ անդամք յանդամոց նորա, պարտ է հասարակ անդամոցս համարել զամենայն ինչ Քրիստոսի՝ զոր ետ ի ձեռս մեծատանցն, եւ կացոյց հազարապետս եւ մատակարարս, զի գիտութեամբ մատակարարեսցեն՝ գիտել թէ որում շատ, եւ որում սակաւ պիտոյ իցէ. որպէս եւ առաքելոցն հասարակաց էին ինչք, եւ ամենայն հաւատացելոցն իբրեւ միոյ անձին անդամոյ. եւ ոչ ոք իշխէր ասել զընչից թէ իւր իցէ. այլ բերէին եւ բաշխէին, եւ տային զայն ինչսն որով կարաւտն էր անձն խնդրողինֈ 25 Այն էր սրտիւ ողորմութիւն, այն էր աստուածպաշտութիւն եւ կատարեալ մարդասիրութիւն, որք այնպիսի գթովքն բաշխէին՝ որ մինչեւ զկարաւտութիւնն եւս հարցանէինֈ 26 Եւ այնչափ կարի կարեւոր էր տեսութիւնն աղքատաց առ առաքելովքն, մինչեւ ընդ քարոզութեանն Քրիստոսի հանգոյն զողորմութիւնսն ուսուցանէին. բերէին եւ կուտէին առ ոտս նոցա զընչիցն բազմութիւնսն, յորոց վերայ զստեփաննոսեանսն կացուցին մատակարարսֈ 27 Եւ որք ոչ գթով տնանկացն բերէին զողորմութիւն, այլ իբրեւ ի հարկէ իմն, սատակեցան՝ Անանիայն եւ Սափիրայնֈ 28 Եւ Տաբիթայն՝ որ գթով եւ խնամովն կերակրէր եւ զգեցուցանէր զորբս եւ զայրիս, յաղաւթից նոցունց յարեաւ ի մեռելոցֈ 29 Եւ Պաւղոս ասէ՝ թէ այս հրամայեցաւ մեզ՝ զի զայն աղքատաց յիշեսցուք, զոր եւ ես փութացայ զնոյն առնել. զի այս պատուիրան է կատարումն ամենայն գրոց Աստուծոյ, որպէս ցմեծատունն ասաց Քրիստոս. Եթէ կամիս կատարեալ լինել, երթ վաճառեա զամենայն ինչս քո, եւ տուր աղքատաց, եւ գտցես գանձս յերկինս. եւ ագահացն ասէ. Դիւրին է մալխոյ ընդ ծակ ասղան անցանել, քան մեծատանն յարքայութիւնն Աստուծոյ մտանելֈ 30 Զի որք աստ ինչս բազումս ժողովեն, եւ զողորմութիւնս ոչ սերմանեն, սոսկ եւ ունայն գնան յաշխարհէս, եւ յանողորմ եւ յաններելի հուրն առաքինֈ 31 Եւ զայն ծանուցեալ Տեառն՝ ասէ. Արարէք ձեզ բարեկամս ի մամոնայէ անիրաւութեան, որ ընկալցի զձեզ ի յարկսն յաւիտենիցֈ 32 Զայս եւ Պաւղոս ասէ՝ եթէ Զհետ երթայք սիրոյ, եւ նախանձաւոր լերուք աղքատացն ողորմութեան, զի եւ դուք ողորմութիւն ընկալջիք ի Քրիստոսէֈ 33 Եւ այլուր ասէ. Սփռեաց եւ ետ տնանկաց. արդարութիւն նորա մնայ յաւիտեանս յաւիտենիցֈ 34 Եւ ոչ միայն ի կամս ապաստան արարեալ Պաւղոսի, այլ եւ պատուէր եւս դնէր ի վերայ մեծատանցն ասելով. Ձեր ընչիցդ առաւելութիւն եղիցի աղքատացն կարաւտութեանն, եւ յաղքատացն աղաւթիցն առաւելութիւն արասցէ ձերոց մեղաց թողութիւնֈ 35 Զի ոչ ինչ թեթեւացուցանէ զմեղացն ծանրութիւն իբրեւ զողորմութիւն եւ զգութ տնանկաց. որպէս եւ սուրբն Դանիէլ Նաբուգոդոնոսորայ ուսուցանէր, յորժամ հիւանդացեալ էր ի մեղաց. հարցանէր ցմարգարէն՝ թէ զի՞նչ հնարք իցեն ցաւոյս այսորիկ. եւ մատուցեալ Դանիէլ որպէս բժիշկ՝ արքայ, ասէ, ոչ պահք եւ ոչ հսկումն եւ ոչ քուրձ եւ ոչ միայնութիւն քեզ աւգնել կարեն. բայց երթ Զմեղս քո ողորմութեամբ քաւեա, եւ զանաւրէնութիւնս քո գթով տնանկաց. եւ այն կաշառ է՝ որ արդարացուցանէ զքեզ, եւ ճանապարհ՝ որ տանի ի կեանսն յաւիտենիցֈ
    36 Տեսանե՞ս որպիսի՛ զաւրութիւն է ողորմութեան, եւ ո՛րչափ համարձակ երեսաւք զողորմածն կացուցանէ առաջի Աստուծոյ. եւ մանաւանդ որ սրտի մտաւք զքաղցեալսն կերակրեն, որպէս եւ Եսայի ասէ. Բրդեա քաղցելոց սրտի մտաւք, եւ զաղքատս անյարկս տար ի տուն քո. եւ եթէ տեսանիցես զմերկն՝ զգեցուցանիջիր, եւ ի տառապելոյ ազգի քո զերեսս մի՛ դարձուցեր. յայնժամ կարդայցես, եւ Աստուած լսէ քեզ. եւ մինչ չեւ քո աղաղակեալ իցէ՝ ասէ, հասեալ եմֈ 37 Եւ այսպիսի արագաթեւ ողորմութիւնն եւս ելանէ ի լսելիս Աստուծոյ, եւ փութապէս խոնարհեցուցանէ յաւգնականութիւն ողորմածինֈ 38 Եւ ոչ եթէ աստ միայն աւգնէ եւ փրկէ Աստուած զողորմածն, այլ եւ յորժամ պակասիցէ այս, եւ ի հանդերձեալսն փոխիցիմք, բազմապատիկ առատութեամբ դարձուցանէ ողորմածին զողորմութիւնս նորաֈ 39 Քանզի ինքն Տէրն ասէ՝ եթէ ընդ ողորմութեան աղքատացն ես եմ պարտական, եւ ընդ փոխոցն նոցա ես եմ փոխատուֈ 40 Զի որ ողորմի աղքատացն, փոխ տայ Աստուծոյ, եւ զմինն հարիւրապատիկ դարձուցանէ անանց բարութեամբ. այլ եւ զմեղս քաւէ, եւ փրկէ յահեղ տանջանացնֈ 41 Երանի որ խորհի զաղքատն եւ զտնանկն. յաւուր չարին փրկէ զնա Տէրֈ
    42 Եւ զի՞նչ իցէ խորհելն զաղքատն եւ զտնանկնֈ 43 Խորհելն այն է, յորժամ զտառապանս նորա զմտաւ ածիցես՝ եթէ եղբայր իմ է, եւ անդամ եւ մարմին, եւ պէտս ունի որպէս զիս, եւ կարաւտ է ամենայնիւ՝ ընչիւք եւ յարկաւ, եւ առ վտանգս քաղցոյն բռնութեան յածի եւ շրջի անհանգիստ. ի տաւթոյ տապանայ, ի ցրտոյ դողայ, որովայնն սին, եւ մարմինն մերկանդամ, հերքն թաղկեալք, դէմքն դեղնեալ եւ թոշոմեալք, եւ ամենայն մարմինքն զգուաղեալք եւ երիթացեալք. թափառի, վարանի, եւ ի դուրս դուրս երերեալ եւ դադարեալ կառանչէ, եւ խանդաղատելի ողորմուկս արկանէ առ աղէտս վշտին. եւ զանագորոյն զմիտս մեր գիտելով՝ զխեղ անդամս ամաւթոյ անակնածելի ցուցանէ, զի զանողորմութիւնս մեր ի գութ խոնարհեցուցանէ. յանդգնի, լրբի, եւ սուղ ինչ կերակուր բազում աշխատութեամբ գտանէ. երկիւղիւ ի դրունս, երկիւղիւ ի գաւիթս, երկիւղիւ ի տունսն մտանէ. զի ի տունսն ամենայն ի շանցն դողայ, յանասնոցն երկնչի. զի ձիքն կիցք հանեն, եզինքն եղջիւր ածեն, շունքն վիրաւորեն, եւ մարդք չարք եւ անողորմք բամբասեն եւ թշնամանեն, եւ իբրեւ նետիւ խոցոտեն, եւ մանաւանդ եթէ խեղք եւ կոյրք իցեն եւ ցաւագնոտք. եւ վասն քաղցոյն վարանի, եւ յայնպիսի ալէկոծութիւնս դիմէ, յերեսս անողորմիցն իբրեւ ի դէմս գազանաց դիմեալ երթայ հասանէ. յորոց յառաջ թշնամանին, ապա եթէ կարիցեն ինչ առնուլ բազում բամբասանաւքֈ 44 Արդ այս է խորհել զաղքատն եւ զտնանկն, յորժամ զայս ամենայն զմտաւ ածիցէ, եւ քաղցրաբարբառ բանիւք եւ գթագին ողորմով զկարաւտեալսն մխիթարիսցէ, եւ հեծեծիցէ եւ յոգւոց հանիցէ ի վերայ նորաֈ 45 Այնպիսեացն ետ երանութիւն մարգարէն, որք այնպիսի գթով եւ ողորմով զաղքատս ընդունին, եւ յաւուրն չարէն փրկինֈ
    46 Իսկ աւրն չար ո՞ր իցէ անողորմիցն եւ մեղաւորացնֈ 47 Աւր ահեղ դատաստանին է յորժամ երկինք սասանին, եւ երկիր դղորդի. յորժամ արեգակն խաւարի, լուսին եւ աստեղք կորնչին. յորժամ արհաւիրքն հարկանիցին, եւ ահագին սոսկումն սաստկանայցէ. յորժամ հնչումն փողոյն սաստկանայցէ եւ զարհուրեցուցանիցէ, եւ բարբառք հրեշտակացն հիացուցանիցեն. յորժամ զաւրութիւնք եւ իշխանութիւնք եւ պետութիւնք շարժեսցին, եւ գունդք հրեշտակաց յերկիր ծաւալեսցին. յորժամ աթոռք անկանին, եւ զարքայն Քրիստոս իջեալ տեսանիցեմք. յորժամ յահէ փառաց դատաւորին սերովբէքն եւ քերովբէքն սարսափեն. յորժամ վէմք պատառին, եւ գերեզմանք բանայցեն, եւ բազմահոյլ ննջեցեալք յարիցեն, եւ անթիւ կենդանիքն նորոգեսցին. դասք սրբոցն ցնծասցեն, եւ ժողովք արդարոցն պայծառասցին. աշխարհս ամենայն գումարեալ կայցէ, եւ հուրն ընդհանուր ընթանայցէ եւ ընդ տիեզերս տարածեսցի. յայնժամ զկապեալսն մեղաւք զմեղաւորսն եւ զպարաւանդեալսն անաւրէնութեամբ ածիցեն, եւ խաւարային միգով մթապատեալ յաշխարհատես հրապարակին ցուցանիցեն առակ եւ ծանակ անտանելի ամաւթով, եւ առաջի սոսկալի բեմբին կացուցանիցեն յանդիման դատաւորին մեծի եւ ահաւորի, որոյ հուրն վառեալ տոչորիցէ եւ բորբոքեալ բարձրանայցէ, եւ հնոցն կայծականց եւ հրահոսանք գետոցն հրեղինաց. ուր հուրն վառեալ ի վայր իջանիցէ, եւ հրատիկք վառեալ ի ներքս տարածիցեն. ուր գուբք խաւարայինք, եւ տարտարոսք աղջամղջինք. գեհեն չարատանջ, եւ որդունք դառնաթոյնք, որք սպառնան եւ պատրաստեալ են ամենայն մեղաւորաց՝ առնուլ վրէժս յահեղ աւուրն յետնումֈ
    48 Արդ այս է չար աւրն մեղաւորաց, յորմէ փրկէ զողորմածն ողորմութիւն աղքատաց եւ գթութիւն տնանկաց. զոր եւ ինքն իսկ փրկիչն երանէ ասելով՝ թէ Երանի ողորմածացն, զի նոքա ողորմութիւն գտցեն. եւ Յոյժ բարձր ի գլուխ պարծի ողորմութիւնն առ դատաստանաւ. եւ Չար եւ անողորմ դատաստան լինելոց է այնմ, որ ոչ արարին ողորմութիւնֈ 49 Անողորմ դատախազք են նորա, եւ անողորմ տանջանարանք. անողորմ այրումն հրոյն հնոցին, անողորմ խորովումն տապոյն. եւ ամենեւին անանց եւ աններելի են ահեղ աղէտիցն չարչարանքֈ 50 Այս է անողորմիցն անողորմ դատաստան եւ տանջանք աններելիք, զոր եւ անողորմ մեծատունն ընկալաւ՝ զահեղ հրոյն զխորովումն, եւ զաններելի տապակին. վասն զի ոչ արար ողորմութիւն քաղցելոց եւ մերկոց եւ հիւանդաց, ընդ որոց եւ հատուցումն անողորմ ընկալաւֈ
    51 Եւ արդ զայս ամենայն լսելով մի՛ յապաղեսցուք ողորմել աղքատաց նեղելոց, եւ առաւել եւս խեղանդամոցն եւ հիւանդացելոց, որբոց եւ այրեաց եւ վշտացելոց, աւտարաց, հիւրոց եւ ծերոց, եւ ամենայն կարաւտելոց ի կարեւոր պիտոյիցն, որով նոցա յաջողին վաստակքն եւ կեանք աշխարհիսֈ 52 Եթէ իցես աստուածապաշտ, նոցա լեր հոգէբարձող եւ վերակացու. եթէ կամիս զմեղս քո փարատել, նոցա լեր կերակրիչ եւ զգեցուցիչ. եթէ կամիս համարձակ երեսաւք զՔրիստոս տեսանել, զերեսս նեղելոցն եւ կարաւտելոցն մի՛ տրտմեցուցաներ. եթէ կամիս ի խորանս եւ յաւթեվանս սրբոցն մտանել, եւ զանբաւ բարութիւնսն ժառանգել, աւթեվան եւ ասպնջական լեր աւտարաց, կարաւտելոց, հիւանդաց եւ վշտացելոց. զնոսա հանգո եւ մխիթարեա երկրաւոր պիտոյիւքս, զի եւ դու հանգիցես եւ վայելեսցես հոգեւոր կերակրովն եւ անանց փափկութեամբնֈ 53 Քանզի այն է աստուածպաշտութիւն որ միով առատ ողորմութեամբ զնեղեալս եւ զվշտացեալսն տեսանիցէ. զի այնպիսին ոչ եթէ առնէ ողորմութիւնս, այլ առնու զանանց բարութեանցն զվայելչութիւնս, եւ աստ բազում բարիս գտանէ յորժամ զբարին առնիցէֈ 54 Եւ եթէ աղքատք ոչ էին յերկրի, ո՞վ ոք կարէր զբազմաթիւ բեռինս մեղաց թեթեւացուցանել, եւ կամ յալէկոծեալ եւ ի ծովածուփ անաւրէնութեանցս ապրելֈ 55 Այլ ողորմութիւնք աղքատացն անցուցանեն զմեզ ընդ սահելի եւ ընդ ծփելի կեանս աշխարհիս, եւ հասուցանեն ի նաւահանգիստն խաղաղութեանֈ 56 Եւ աղաւթք վշտագնելոցն խլեալ հանեն զփուշ մեղացն. մաքրեն եւ սրբեն զթարախ մեղաց պղծութեան. բժշկեն եւ առողջացուցանեն զվէրս սատանայի. ցրեն եւ թեթեւացուցանեն զծանրութիւն անաւրէնութեանց, եւ քաւեալս եւ արդարացեալս յերկինս առաքենֈ 57 Այսպիսի են ողորմութեանցն զաւրութիւնք, որ ի դառն կապանէն, եւ ի խորոց յանցանաց հանեն ի ձեռն սակաւ ինչ արծաթոյ զոր կարաւտելոցն ծախենֈ
    58 Դու մի՛ տրտմիցիս ընդ պակասիլ ընչիցն, զի ընդ նմին եւ մեղքդ պակասին. եւ յորժամ հաներ ի քէն զարծաթն, հաներ ընդ նմին եւ զմեղսդ, եւ զաղտեղութիւն պիղծ գործոց քոց սրբեցեր. որպէս եւ ասէ. Տուք ողորմութիւն, եւ ամենայն ինչ ձեր սուրբ եղիցիֈ 59 Զի ողորմութեամբ սրբի մարմին ողորմածին. սրբի եւ հոգին. աւրհնին ինչքն, եւ յաջողին վաստակք նորա. առաւելուն անդեայքնֈ 60 Եւ բազմանան խաշինքն, եւ պտղաբերին անդաստանք նորա՝ եթէ միայն աստուածական կամաւք ողորմութիւն առնիցէ. զի զողորմութիւն տնանկացն փոխ տայ Աստուծոյ. եւ ոչ այս միայն փոխորէն զոր վերագոյնդ ասացեալ է, այլ շնորհէ եւ զարքայութիւնն, փրկէ եւ յորոգայթից թշնամոյն, եւ ի ձեռաց դժոխոցն ապրեցուցանէ զողորմածսնֈ 61 Զի թէպէտ եւ մեծ սրբութիւն է կուսութիւնն, այլ առաւել եւ պատուական է ողորմածն. թէպէտ եւ մեծ է պահոց պնդութիւն, եւ առաքինութիւնք բազումք եւ մեծամեծք, այլ եւս մեծագոյն է ողորմութիւն, եւ կարեւոր եւ ընդունելի Աստուծոյֈ 62 Մեծ է եւ պատուական այրն ողորմածֈ 63 Եւ որ ոչ առնէ ողորմութիւն, զայնպիսին եւ մարդ ոչ անուանեն գիրք Աստուածաշունչք, այլ շունս եւ խոզս, եւ գազանս միայնակերս կոչէֈ 64 Զի այնպիսիքն ճրագ են առանց լուսոյ եւ աչք առանց տեսանելոյ, աղբիւր առանց ջրոց եւ ծառք գաւսացեալք՝ որք զանուանակոչութիւնն միայն ունին, եւ ոչ զաւգտակարութիւննֈ
    65 Եւ արդ ի՞ւ գիտասցուք զանողորմն թէ մարդ իցէ. քանզի աղբիւր ի ջրոյ անուանի աղբիւր, եւ ճրագ ի լուսոյ ասի ճրագ. նոյնպէս եւ մարդ յողորմութենէն ճանաչի թէ մարդ իցէ, որ հանապազ զսիրտն ի սէր եւ ի գութ աղքատին խոնարհեցուցանէ, եւ զձեռս յողորմութիւն կարաւտելոցն դիցէ, եւ ի ձեռն աղքատացն քաղցելոցն զՔրիստոս կերակրէ. քանզի եւ Քրիստոս իւր իսկ համարի զաղքատաց ընդունելութիւնն. Քաղցեալ էի, ասէ, եւ կերակրեցէք զիս. ծարաւի էի, եւ արբուցէք զիս. աւտար էի, եւ ընկալայք զիս. հիւանդ էի եւ ի բանտի, եւ ինձ այց արարէքֈ 66 Եւ արդ եթէ հաւատաս անսուտ բանին Աստուծոյ, ի միտ առ ճշմարտապէս, զի յորժամ զքաղցեալսն կերակրես, զՔրիստոս կերակրես. եթէ զջուր ծարաւոյն արբուցանես, զՔրիստոս արբուցանես. եթէ զհիւրս ընդունիս, զՔրիստոս ընդունիս. եւ թէ աւտարին լինիս վանատու, Քրիստոսի ես ասպնջական. եթէ ի տեսս երթաս հիւանդին, առ Քրիստոս երթաս տեսանել. եթէ զնեղեալսն սփոփիցես, զՔրիստոս մխիթարես. եթէ անաւգնականին աւգնեսցես, Քրիստոսի լինիս աւգնական. եթէ տկարացն սպասաւորեսցես, Քրիստոսի ես սպասաւոր. եւ զամենայն զոր քաղցելոցն մատուցանես, տաս ի ձեռս Քրիստոսի, եւ բազմապատիկ հատուցանէ յաւուրն յետնում. ուր ոչ ինչք կան համբարեալք, եւ ոչ սիրելիք եւ ծանաւթք. ուր ոչ սուրբք կարեն աւգնել, եւ ոչ արդարքն կարեն փրկել. ուր ոչ հարք գթան, եւ ոչ եղբարք ողորմին, բայց միայն աւգնեն ողորմութիւնք աղքատաց եւ վարք բարիքֈ
    67 Արդ մի՛ մնասցուք վախճանին, եւ մի՛ ինչ ագահեսցուք, մի՛ զաղքատս կարաւտեցուսցուք, մի՛ զՔրիստոս տրտմեցուսցուք. այլ զորբս սնուսցուք, զայրիս յանձանձեսցուք, զպանդուխտս ժողովեսցուք, զքաղցեալս կերակրեսցուք, զՔրիստոս մխիթարեսցուք. յերկրիս առատատուր մարդասիրութեամբ սերմանեսցուք, եւ յերկինս զողորմութիւնս հնձեսցուք. ի վերնախորանսն վերասցուք, եւ յանանց ուրախութիւնսն վայելեսցուք մեծապայծառ խնդութեամբ ի Քրիստոս Յիսուս ի Տէր մեր. որում փառք եւ պատիւ յաւիտեանս յաւիտենից. ամէնֈ
Զ
ՎԱՍՆ ՊՏՂՈՑ ԵՒ ՊԱՏԱՐԱԳԱՑ ԵՒ ՈՂՈՐՄՈՒԹԵԱՆ
    1 Բազում գաղտաձիգ նետիւք վիրաւորէ զմեզ սատանայ, եւ զվէրն չերեւեցուցանէ. զսկիզբն իրացն երեւեցուցանէ որպէս թէ առաքինի ինչ վարուք, եւ կատարէ յահեղ անաւրէնութիւնս. եւ փոխանակ վարձուցն վաստակոցն արկանէ ընդ մեղաւք անաւրէնութեամբ. եւ որպէս ընծայիւք Կայենի եւ ընծայիւքն Յեփթայեայ, որ կերպարանաւք բարւոյ զգործս անաւրէնութեան կատարէրֈ 2 Զոր եւ այժմ առ բազումս կատարէ սատանայ, եւ առնէ զրաջան եւ սնավաստակ յեկեղեցական ի պտղոց եւ պատարագաց ընծայիցֈ 3 Եւ ոչ միայն զրավաստակ եւ զրաջան ի վաստակոցն տեսանեմք, այլ եւ թշնամանաւք ի յանդիմանութիւն. եւ անէծս պատուհասից յԱստուծոյ ընդունին, որպէս եւ Մաղաքիա մարգարէն ասէ թէ՝ Անիծեալ լիցի մարդ որ կարող իցէ, եւ կայցէ ի հաւտի նորա որձ, եւ մատուցանիցէ Տեառն զանաւգուտն եւ զարատաւորն եւ զվտիտն պատարագֈ 4 Այլ եւ զքահանայս եւս որք եւ զխոտանս ի ժողովրդոցն ընդունիցին, պատուհասէ եւ ասէ. Դուք քահանայք էք՝ որ բամբասէք զանուն իմ, եւ մատուցանէք ի սեղան իմ հաց պղծութեան, զխոտանն եւ զյափշտակեալն եւ զանաւգուտն, այսինքն զնիհարն, եւ թէ ընկալայց զայն ի ձեռաց ձերոց. այլ առաքեցից ի վերայ ձեր անէծս, եւ նզովեցից զաւրհնութիւնս ձեր, եւ բարձից զձեզ հանդերձ նոքաւք. փոխանակ զի դուք ոչ եդիք ի սիրտս ձեր երկնչել յինէնֈ
    5 Արդ եթէ որք ի հնումն զխոտանն մատուցին, այսպիսի պատուհասիւք պատժեցան, զի՞նչ գործեսցեն որք ի նորումս զխոտանն կալոյ եւ հնձանի Աստուծոյ նուիրեսցեն, եւ զվտիտն եւ զանաւգուտն ի հաւտիցն՝ կոչնոց աղքատացն մատուսցեն, որով եւ Կայեն կորեաւ խոտան եւ անընդունելի պատարագաւն. քանզի ոչ ուղիղ բաժանեցեր, ասէ, եւ այդ եւս առ քեզ դարձցիֈ 6 Արդ պարտ է մեզ երկնչել ի բանէս յայսմանէ. զի եթէ որք առանց աւրինացն մեղան՝ այնպէս պատժեցան, ո՛րչափ եւս առաւել մեք եթէ հանդերձ աւրինաւքն մեղիցուք. զի որ ի շնորհացն որ ի հնումն էին՝ ոչ էին վայելեալք, եւ այնպիսի ուղղութիւնք խնդրէին, ո՛րչափ եւս առաւել բազում հաւաստեաւ ուղղութիւն ի նորումս պահանջիցէ, թէ եւ սակաւ ինչ գթիցեմք. որք յաւրինաց խրատեցաք, եւ ի շնորհացն վայելեցաք, եւ զաւրինակսն տեսաքֈ 7 Եւ արդ եթէ զխոտանն Աստուծոյ նուիրիցեմք, մեզ ո՞ր ներեալ թողութեան կայցէ. զի ասէ՝ թէ զառաջաւորս կալոյ քո եւ զհնձանի, եւ զընտիր ընտիրս խաշանց՝ Աստուծոյ քում մատուցանիջիր. եւ Պատուեա զՏէր ի քոց արդար վաստակոց, եւ հան նմա պտուղ ի քոց արդարութեան արմտեացֈ 8 Այս է ընդունելի առաջի Աստուծոյֈ 9 Այլ ի յափշտակութենէ, կամ ի գողութենէ, կամ ի զրպարտութենէ, կամ ի վաշխից ինչ տոկոսեաց, կամ ի բռնութենէ վաճառոց, կամ ի տառապելոց զրկանաց եթէ մատուցանիցէ ինչ պատարագ՝ եզն կամ ոչխար կամ քաւշ, պիղծ է ինձ որպէս թէ զայն՝ որ շուն ոք մորթիցէ, եւ կամ եթէ հարկանիցէ ոք զկառափն մարդոյ, եւ կամ հեղուցու ոք զարիւն խոզիֈ
    10 Եւ արդ ընդէ՞ր ոք ժտիցի զայսպիսի պատարագս զազրալիս մատուցանել՝ որ գեհենին առիթ է, եւ կամ զընդունելութիւն աղքատացն կոչնոց՝ կարողաւքն եւ անկարաւտիցն պատուաւքն կորուսանել. զոր եւ Քրիստոս արգել ասելով, եթէ՝ Յորժամ առնիցես ճաշ կամ ընդունելութիւն աղքատաց, մի՛ կոչեր զեղբարս քո եւ մի՛ զդրացիս քո եւ մի՛ զսիրելիս քո եւ մի՛ զմեծատունս, զի մի՛ եւ նոքա զքեզ կոչեսցեն, եւ այն լիցի քեզ փոխորէն. այլ յորժամ առնիցես ընդունելութիւն յաղագս ոգւոյ քոյ փրկութեան, կոչեա զաղքատս եւ զխեղս եւ զկոյրս եւ զկաղս, եւ երանի է քեզ՝ զի ոչ ունին փոխորէն հատուցանել քեզ. եւ լիցի քեզ փոխորէն յարքայութեանն արդարոցֈ 11 Ո՞յր են խաւսքս եւ հրամանքս. ո՞չ ապաքէն Յիսուսի Որդւոյն Աստուծոյֈ 12 Եւ արդ ընդէ՞ր արհամարհես զհրամանսն Քրիստոսիֈ 13 Եթէ կամիս զմեծամեծս քո պատուել՝ պատուեա. ունիս աւուրս երեք հարիւր վաթսուն եւ հինգ տալ մարմնոյդ, եւ զմի աւր ի նոցանէ հոգւոյդ նուիրեաֈ 14 Արդ ահա զմի աւրն չարկանես տալ հոգեւորացն եւ հոգւոյդ կոչունսֈ 15 Եթէ բժիշկ վիրաւորեալ ոգւոյ քոյ զաղքատսն արարեր, եւ ժողովեցեր զնոսա բարեխաւս եւ աղաչողս առ Աստուած, եւ մեղաց քոց քաւարան զնոսա կոչեցեր ի տուն քո, ապա յայնմ աւուր ընդունելութեան աղքատաց եւ ոգւոյ քոյ, յորում աւուր քաւին մեղք, դադարեցո զխորհուրդս քոյ զմարմնաւորս, ընդ նմին եւ զսիրելիս քո զմարմնաւորս. եւ մի՛ զոք ի կարողաց եւ կամ ի մարմնաւոր սիրելեաց քոց մուծանիցես ի տուն քո, զի մի՛ ի թողութենէ մեղաց քոց վրիպիցիս՝ նոցա սպասաւորելով, նոյն աչառելովն զնոսա, զնոքաւք շրջելովն, զնոսա ի վեր մատուցանելովն, եւ կերակուր եւ գինի ոչ վերանայ ի նոցանէֈ 16 Եւ քո քաւարան մեղաց՝ աղքատացն ժողովք ի ներքուստ ի վեր նային, եւ սեղանք նոցա դատարկ՝ յոգոց հանիցեն. եւ ոմանք ի նոցանէն արտաքս իսկ մնան իբրեւ զարհամարհեալս, եւ միայն զձայնն լսեն զբազմականացն, եւ ի սիրտս իւրեանց զարհամարհանսն իւրեանց վարանին, ղաւղեալք եւ անկորեալք նստինֈ 17 Արդ մի՛ ինչ այսպիսի կոչունս յաւուր պատարագին ընդունելութեան արասցես, յորոց ծախիցն անվարձ լինիցիսֈ
    18 Այլ եթէ կամիցիս մեղաց քոց թողութիւն խնդրել, կոչեա զորբս եւ զայրիս, զնեղեալս եւ զտառապեալս, զխեղս եւ զկոյրս եւ զկաղս, զկարաւտեալսն եւ զգերիսն, եւ զամենայն քաղցեալս եւ զանմխիթարսն. զնոսա մխիթարեա, զնոսա սփոփեա, զնոսա կերակրեա, նոցա միայն սպասաւորեա, զնոքաւք շրջեա, զնոսա յարմարեա, եւ քաղցր բանիւք պաշտեա, զի թողութիւն մեղաց եւ փրկութիւն տան քո եղիցիֈ 19 Եւ արդ այսպէս յաւրինեա զընդունելութեան կոչունս զպատարագացն, եւ մի՛ զգոյաւորս եւ զմեծամեծս յընդունելութիւն թշուառացելոցն եւ աղքատացն մուծաներ. այլ նոքա եղիցին գահերէցք, եւ նոքին բարձրագլուխք. նոքա ի վերոյ, եւ նոքա ի ներքուստ. զնոսա միայն մոյծ աղաչանաւք, եւ զնոսա միայն յղարկէ՛ աղերսանաւքֈ 20 Եւ եթէ այսպէս ընդունիցիս, ոչ եթէ ետուր, այլ առեր. ոչ եթէ ծախեցեր, այլ մեծամեծ շահս ժողովեցեր, եւ թողութիւն ընկալարֈ 21 Վասն այսր ամենայնի ասէր Քրիստոս՝ եթէ յորժամ առնիցես ընդունելութիւն, մի՛ կոչեր զմեծամեծս, զի մի՛ զբաղմամբք նոցա աղքատքն արհամարհիցին. եւ դու վասն աչառանաց իբրեւ զաւրինազանց դատիցիս, ըստ այնմ որ ասէ՝ Եթէ որ զհանդերձս պայծառս ունիցի, ասիցէք եթէ դու նիստ աստ պատուով. եւ ցաղքատն ասիցէք եթէ երթ նիստ առ պատուանդանին. եւ զայս առնելով, ասէ, ոչ խղճիցէք յանձինս ձեր, եւ լինիցիք դատաւորք չարեացն խորհրդոց. զի ի մեծամեծացն աչառելով մեղս գործէք՝ յանդիմանեալք յաւրինացն իբրեւ աւրինազանցքֈ
    22 Եւ արդ մի՛ ինչ այսպիսի դատապարտութիւնք ի կոչունս աղքատացն ունիցիս, զաղքատսն եւ զմեծամեծսն ի միասին ժողովելով. զի մեծամեծքն մտեալ՝ բարձ եւ պատիւ խնդրեն եւ գահերիցութիւնս եւ սնափառութիւնս եւ յարգանս եւ սուտակասպասութիւնս ի քէն պահանջեն. եւ աղքատքն նստին ի ներքս ղաւղեալք եւ խոնարհեալք լռութեամբֈ 23 Ոչ է բարւոք կոչ ընդունելի. ոչ ոք որոմն ընդ ցորենոյն սերմանէ, եւ փուշ ընդ որթով տնկեն. եւ ոչ քեզ պարտ է սուտակասպասութիւն եւ սնափառութիւն ընդ խոնարհութիւն եւ ընդ ապաշխարութիւն մեղաց քոց խառնել. խափանիչք են միմեանց եւ ապականիչք. անհնար է քեզ միով ակամբ յերկինս հայել, եւ միովդ յերկիր. եւ յայնմ աւուր միանգամայն մարմնաւորացն եւ հոգեւորացն հաճոյանալֈ 24 Հոգեւորքն աղաչեն եւ մաղթեն զքեզ յերկինս տանել, եւ մարմնաւորքն սուտակասպասութեամբ եւ սնափառութեամբ եւ բազում ստաբանութեամբ եւ սուտ յարգանաւք յանդունդս քարշեն. հոգեւորքն ի լոյս հրաւիրեն, եւ մարմնաւորքն ի խաւարն առաքենֈ 25 Ահա այսպիսի խափանիչք քեզ վնասակարք են յաւուր ընդունելութեան աղքատաց զմեծամեծսն կոչելովֈ 26 Այլ զաղքատս սփոփեա, զաղքատսն հանգուցանել, զաղքատսն աղաչել, հաց քաղցելոցն բրդել, զմերկսն զգեցուցանել, զանյարկսն ընդ հարկաւ մուծանելֈ 27 Եւ յայնժամ կարդասցես, եւ Աստուած լուիցէ քեզ. եւ մինչ չեւ խաւսեալ իցես, ասասցէ եթէ ահաւասիկ հասեալ եմֈ
    28 Այսպիսի շահաւոր են ընդունելութիւնք աղքատաց, եւ մերձ առ Աստուած աղաւթք նոցա, զոր եւ մարգարէն ասէ. Երանի որ խորհի զաղքատն եւ զտնանկն, յաւուր չարի փրկէ զնա Տէր. երանելի առնէ զնա ի վերայ երկրի, եւ ոչ մատնէ զնա ի ձեռս թշնամեաց իւրոցֈ 29 Արդ այս են երանութիւնք վասն կերակրելոյ կարաւտելոցն, զոր եւ Քրիստոս իւր համարիֈ 30 Իսկ ընդ անկարաւտիցն կոչնոց զի՞նչ շահիցիս, եւ կամ ո՞ր աւգուտ գործիցի, զի ընդունելութիւն քաղցելոցն է շահաւոր, եւ ոչ յարգելոցն. եւ Քրիստոս ոչ ասէ՝ եթէ զյագեալսն կերակրեցէք, եւ ոչ ասաց եթէ զարբեալսն արբուցէք. այլ զծարաւեալսն տեսէք եւ արբուցէք, զմերկսն տեսէք եւ զգեցուցէք, եւ աւտարատեսութիւն արարէքֈ 31 Այսպիսիքն են վարձուց եւ երանութեան արժանի, եւ ոչ յագելոց եւ անկարաւտից զմայլութիւնք. զի որ զաղքատսն եւ զկարաւտեալսն կերակրէ, զաւտարսն եւ զհիւանդսն, ոչ զմարդ՝ այլ զՔրիստոս ընդունի, զՔրիստոս կերակրէ, զՔրիստոս զգեցուցանէ, զՔրիստոս սփոփէ, զՔրիստոս մխիթարէ, զՔրիստոս հանգուցանէ, եւ Քրիստոսի սպասաւորէ. զի անսուտ է բանն տէրունականֈ
    32 Եթէ Քրիստոս է զոր ընդունիս, ոչ է քեզ պարտ եւ արժան ի Քրիստոսի ընդունելութիւնն զժողովս զեղխեցելոցն ժողովել, զնոսա ի ներքս մուծանել, եւ զՔրիստոս թողուլ արտաքոյ գաւթինֈ 33 Նոքա մեծարանաւք ի վերոյ, եւ Քրիստոս արհամարհանաւք ի խոնարհ. նոքա պատուով ի բազմականի, եւ Քրիստոս արհամարհանաւք առ պատուանդանի. նոքա անդ ի վեր սփոփանաւք սպասաւորին, եւ Քրիստոս աստ ի վայր նստի գլխարկեալֈ 34 Ոչ է պարտ այսպիսի արհամարհանաւք ընդունել զՔրիստոս, զի ի սրտմտութիւն եւ ի բարկութիւն զարթուցանես, եւ ոչ յողորմութիւն եւ ի թողութիւն մեղացֈ 35 Զի եթէ ողորմութեան է ընդունելութիւնդ, զի՞ կոչես տեսողս բազումս, եւ հատուցումն ի մարդկանէ ընդունիսֈ 36 Ահա ուսուցանէ զքեզ Քրիստոս. Զգոյշ լեր, ասէ, ողորմութեան՝ մի՛ առնել առաջի մարդկան. զի որ յաչս մարդկան լինի, եւ հատուցումն ի մարդկանէ ընդունի. այլ եղիցի ողորմութիւնն քո ի ծածուկ. եւ Հայրն քո որ տեսանէ ի ծածուկ, հատուսցէ քեզ յայտնապէսֈ
    37 Արդ մի՛ զրկիք յայդպիսի վարձուց, եւ մի՛ տեսողս ողորմութեան քում ժողովել. այլ զգուշութեամբ մատակարարեա ի ծածուկ, զի ի մաւտ է գողն, գողանայ զվարձս քո. դարանակալէ աւազակն, յափշտակէ զողորմութիւնս քո. մերձ կան նենգիչք նենգել, եւ հանել զբարին քո ի քէն. շրջանակաւ ամբարիշտքն շրջին, եւ ջանան զրաջան առնել զքեզ եւ սնավաստակ ի վաստակոցնֈ 38 Այլ յամենեցունց պատրաստեա երկիւղիւ, պատրաստեա իմաստութեամբ. եւ զգոյշ լեր յախտէն մարդահաճութեան եւ ի դիւէն սնափառութեան, զի մի՛ դարձուցանիցեն զբարիքն քո ի չար, եւ մի՛ զլոյսն քո ի խաւար. Զի եթէ լոյսդ որ ի քեզ ասի՝ խաւար իցէ, իսկ խաւարն ո՛րչափ եւս իցէ. զի եթէ ողորմութիւնդ քո չարիք եղեն, չարիքն ո՛րչափ եւս ինչ լինիցինֈ 39 Արդ վասն այսորիկ ծածկեա յամենեցունց զողորմութիւնս քո. եւ որպէս ոչ կամիս զպղծութիւն մեղաց քոց ցուցանել, եւ մի՛ զողորմութիւն ապաշխարութեանդ տալ գիտել. այլ ծածկեա զառաքինութիւն ապաշխարութեան իբրեւ զմեղացն զազրութիւն. եւ յամենայն ժամ ընդունելի լինին ապաշխարութիւնք քո, եւ գտանես մեղաց քոց թողութիւնֈ 40 Մի՛ առ հաճոյ սնափառութեան զկոչունս ընդունելութեան արասցես, եւ մի՛ ի ցոյցս մարդկան զտուրս ողորմութեան արասցես աղքատացն, եւ մի՛ զմեծամեծս եւ զգոյաւորս յընդունելութեան կարաւտելոց աղքատաց բաշխեսցուք եւ կոչեսցուք. եւ մի՛ զխոտանսն կալոյ կամ հնծանի Աստուծոյ նուիրեսցուք, եւ զամենայն տուրս պտղոց եկեղեցւոյ կամ քահանայից մի՛ չարակնեսցուք, որով Կայեն յանդիմանեցաւ. եւ զգէրն եւ զուղիղն ի հաւտից անձանց մերոց մի՛ թողուցումք, եւ զանաւգուտն եւ զվտիտն ընդունելութիւն աղքատացն արասցուք եւ կարաւտելոցն զենցուք. եւ մի՛ յագահութենէ եւ յափշտակութենէ եւ յանիրաւութենէ ընչից ժողովելոց յաստուածային ընծայսն մատուսցուք. զի պիղծ են ամենայն զրկողք եւ ինչք նոցա առաջի Աստուծոյֈ 41 Բայց զայս ամենայն ըստ հաճոյիցն Աստուծոյ արասցուք, որով Աստուած հաճեսցի եւ ընկալցի, եւ թողութիւն մեղաց արասցէֈ 42 Սրբութեամբ եւ անմեղութեամբ կացցուք, եւ փառաւք եւ պատուաւք զերկինս ժառանգեսցուք, եւ խոստացելոց բարեացն արժանաւորեսցուք հասանել ի Քրիստոս Յիսուս ի Տէր մեր. որում վայելէ փառք եւ պատիւ այժմ եւ միշտ եւ յաւիտեանս յաւիտենից. ամէնֈ
Է
ՎԱՍՆ ՓՈԽՈՑ ԵՒ ՎԱՇԽԻՑ
    1 Յոյժ չար են ախտք ընչասիրութեան, եւ անհնարին չար են քան զամենայն փոխոցն տոկոսիք, որ հանապազ հայհոյեալ բամբասի ի հին եւ ի նոր կտակարանս. եւ պատուհասեալք պատժին չարապէս խնդրողք վաշխիցն եւ փոխոցն՝ որ ընդդէմ պատուիրանացն Աստուծոյ զարծաթս իւրեանց ի վաշխու տան, եւ տոկոսեաւք անդէն պահանջեն, եւ անակնածելի ուտեն զմարմինս տնանկաց, եւ ըմպեն զարիւն նոցա անողորմ. եւ ոչ ունկնդիր լինին Եզեկիէլի հոգելից մարգարէին՝ որ ընդ մեծամեծ չարեաւք դնէ զփոխոցն տոկոսիսն, եւ ընդ կռապաշտիցն համեմատէ պղծութեամբքն ասելով՝ եթէ ի կուռս տունն Իսրայէլի պղծեցաւ, եւ վաշխ ու տոկոսիս պահանջեացֈ 2 Եւ Մովսէս ասէ՝ թէ Մի՛ տացես վաշխ ընկերի քում, զի անաւրէնութիւն է առաջի Աստուծոյ. զոր եւ արտաքս կացուցանէ յերկնային խորանացն՝ որք վաշխ եւ տոկոսիս պահանջենֈ 3 Իսկ որ զարծաթ իւր ի վաշխու ոչ տացէ, եւ կաշառ ի վերայ իրաւանց ոչ առնու, նա մի՛ սասանեսցի յաւիտեանֈ 4 Եւ միւս մարգարէն ասէ. որ ի վերայ լերանց զոհեալն ոչ եկեր, եւ զգրաւ պարտապանին դարձոյց, եւ վաշխ եւ տոկոսիս ոչ պահանջեաց, արդար է նա եւ կելով կեցցէ. իսկ որ զվաշխ եւ տոկոսիս պահանջեն, դիմադարձ են պատուիրանացն Աստուծոյ, եւ հակառակ Հոգւոյն հրամանացն. զի զարգելեալսն ի Հոգւոյն հրամանացն չարաչար ի կիր արկանեն անաւրէնութեամբքֈ
    5 Եւ այնչափ անաւրէն են ախտ փոխոց տոկոսեաց, մինչեւ յամուլ արգանդէ խնդրէ որդի բռնութեամբ, եւ յապառաժ քարանց պտուղ որոնէ, եւ առանց սերման կամի արդիւնս ժողովել, եւ յարուաց ծնունդս պահանջել, եւ ի քարէ կաթն կթել, եւ ի վիմաց ասր ստանալ. զթիւ արծաթոյն զոր տուեալն է՝ լիով ընդունի, եւ առանց սերման ժտի արդիւնս ժողովել, եւ լնուլ զտուն իւր անաւրէն ստացուածովքֈ 6 Ապա նստի խորհի նախ բազմացուցանել զընչիցն առաւելութիւն, եւ ապա ընդ անաւրէնութեանցն առնել ողորմութիւնս տնանկաց եւ պատարագս հաշտութեան, զոր յանդիմանէ Եսայի ասելով՝ թէ Որ մատուցանէ ինձ զյափշտակեալն պատարագ, այնպէս զազրալի է՝ որպէս թէ շուն ոք մորթիցէ, եւ կամ թէ հարկանիցէ ոք զկառափն մարդոյֈ 7 Զի լաւ է աղքատաց անտես լինել յողորմութենէ, քան թէ յափշտակութենէ ընդունել ինչֈ 8 Լաւ է քահանայից ի սովոյ մեռանել, քան թէ յանարժանիցն կերակրելֈ 9 Ոյր ուրուք, ասէ, զայլոյ առեալ եւ այլուր բաշխիցէ, ոչ եթէ վարձս ընկալցի, այլ պատիժս եւ տանջանս սաստիկս. զի հուր այրիչ եւ սուր սատակիչ են ծնունդք փոխոցֈ 10 Եւ որ յընչիցն անիրաւութեանց զԱստուած պաշտել համարիցին, առաւել բարկացուցանէ. Պատուեա, ասէ, զՏէր ի քոց արդար վաստակոց, եւ հան նմա պտուղ ի քոց արդարութեան արմտեացֈ
    11 Մի՛ խորհիր զյափշտակութիւն ժողովել, եւ ապա առնել ողորմութիւնս վասն մեղաց թողութեան. զի ոչ երբէք հրով հուր շիջանի, եւ ոչ վիրաւք վէրք բժշկին, եւ ոչ մեղաւք մեղք սրբին, եւ կամ անաւրէնութեամբ անաւրէնութիւնք քաւին. քանզի յոյժ չար են վաշխիցն անաւրէնութիւնք, եւ որպէս երկունք յղւոյ են ժամադրութիւնք նոցաֈ 12 Եւ եթէ աղքատ եւս իցէ փոխապարտն, ի ծուփս եւ ի հոգս մաշի հանապազ. անքուն եւ դառնաքուն ի գիշերի ննջիւն նորա. տխուր եւ տրտում եւ մտայոյզ ի տուընջեան շրջի, եւ ոչ գիտէ յո երթայֈ 13 Երբեմն սուղ ինչ զպախրէն կամի վաճառել, զի հատուսցէ զվաշխիցն տոկոսիս. եւ երբեմն զանաւրէն գողանալն ախորժէ՝ զոգիսն կորուսանել եւ դիմադարձ լինել Աստուծոյ վասն պահանջողի վաշխի փոխիցն. եւ երբեմն խորհի գաղտագնաց լինել ի տար աշխարհֈ 14 Շրջի թափառական յաղագս պարտուցն բռնութեան, եւ ի բազում խորհրդոցն վարանիցի, եւ մտացն շփոթելոց զաղաւթսն առ Աստուած մոռանայ. եւ յորժամ ձայն ոտիցն հարկանի, նա ի ներքս սրտաբեկ լինի յերկիւղէն. եւ թէ արտաքոյ տեսանէ փոխառուն զփոխատուն, փախչի եւ թաքչի իբրեւ ի տարակուսանաց աղէտիցն, եւ սիրտն թափեալ զդողի հարկանի, եւ կայ գլխարկեալ եւ լեզուակապ. եւ ամենեւիմբ յերեսս նորա նայել ոչ իշխէ եւ ոչ համարձակի, զի տոկոսիքն վաշխիցն բազմացան ի վերայ նորա, եւ ոչ ինչ ունի հատուցանել եւ հաճել զփոխատունֈ
    15 Եւ արդ տես, ով պահանջողդ վաշխից, եթէ քանի տարակուսանաւք եւ ընդ վշտաւք զեղբայրն արկանես, եւ քեզ քանի կողկողանաց եւ աղէտից ետ պատճառք՝ դիմադարձդ Աստուծոյ եւ բազում մեղաց պարտապան, արկանելով ի վերայ փոխոցն վաշխ, եւ վաշխիցն վաշխ, չար ծննդոց չար թոռունս ծնուցանես. եւ այս են աւձք՝ ծնունդք իժիցֈ 16 Իժից ծնունդք զորովայն մաւրն ծակեն ելանեն, եւ փոխոցն ծնունդք զոգիս վաշխաժողովացն պատառեն եւ սպանանեն, եւ դառն տանջանացն եւ ահեղ հրոյն պատրաստեն. զի դառն արուեստ եւ անաւրէն մշակութիւն ստացաւ, որ առանց երկրի տնկեալ յանդգնի եւ առանց սերման հնձել. որոյ սերմն ժանտ է, եւ հունձք չարաչարք, եւ մշակք անաւրէնք, եւ սատանայ սատարիչ, վարիչ եւ յորդորիչ անաւրէն հնձողաց զչար փոխոցն տոկոսիսֈ 17 Որ վառէ իբրեւ հրով անաւրէն վաշխիցն ցանկութեան, եւ հանապազ սուր եւ հուր ժողովէ յշտեմարանս, եւ չարաթոյն սատակիչս քան զաւձս եւ զիժս եւ ծնունդս քարբից ժողովէ ի տունս փոխոցն եւ տոկոսացնֈ 18 Եւ ոչ լուաւ զողբումն մարգարէին՝ որ թեւս որպէս զաղաւնոյ ըղձանայր հեռանալ ի քաղաքաց, վասն զի ոչ պակասեաց ի հրապարակաց նոցա վաշխ եւ նենգութիւն. եւ ոչ զաղաչանս նորուն առ Աստուած, զի ի վաշխէ չարէ փրկեսցէ զանձինս նոցա. այլ զաչս խցեալս եւ զականջս կափուցեալս անդադար ժողովէ զվաշխիցն տոկոսիսֈ
    19 Ո՜վ չար ախտի անաւրէն ստացող. յորմէ պարտ էր երկիւղիւ հեռանալ ի տոկոսեաց գթով, նա բազում ցանկութեամբ ընդ շահից վաշխիցն ընտանենայ, որ զուշն ապշեցուցանէ չհայել ի պատուիրանս Աստուծոյ. զսիրտն յիմարեցուցանէ չյիշել զաւր ահեղ դատաստանին. զմիտսն քարացուցանէ ի գութ կողկողեալ եղբաւրն խոնարհել. խնու զլսելիս եւ զտեսանելիս. յամաւթոյ տեսողացն չամաչէ, այլ յանդգնեալ հոլանեալ ժողովէ եւ գանձէ հուր յաւիտենական՝ ոգւոյն թշուառացելոյֈ 20 Եւ որպէս երկրագործքն յաղագս անձրեւաց աղաչեն եւ մաղթեն յԱստուծոյ վասն սերմանցն եւ լիութեանց աշխարհի, իսկ վաշխաժողովն կարաւտութիւն եւ տարակուսանս եւ սովս սաստիկս եւ հարկապահանջս աշխարհի ըղձանայ, զի ի գործ եւ ի շահ վաշխիցն ինչքն անկանիցինֈ 21 Ի ժամ փոխոցն տալոյ զուարթերես կեղծաւորի. եւ յորժամ ժամադրութիւն վաշխիցն հասանիցէ, տեսանելով զչքաւորութիւն եւ զտարակուսութիւն պարտապանին՝ ոչ ողորմի, եւ ոչ երդմանն հաւատայ մաղթողին, ոչ խոնարհի յաղաչանս վարանեցելոյն. այլ դժոխեալ անխոնարհելի եւ անհաշտ, եւ իւր ծառայ զփոխառուն համարի փոխատունֈ 22 Քննէ եթէ զինչ ինչք նորա իցեն նմա արժանի. հետազաւտէ՝ թէ ուր տարեալ թագուցանէ. արտաքոյ զդուրս պահէ, ի մէջ բազմութեանն թշնամանէ, ի սիրելիսն ամաչեցուցանէ, ի հրապարակսն խեղդէֈ
    23 Չար պատահումն ի տուն, ի կեանս չար քան զմահ տեսանէ փոխապարտն. ատէ զաւուրն ժամադրութիւնս, երկնչի յամաւթոյն, երեսքն խոնարհի տեսանել ի պահանջողն. աչքն պատրուակին իբրեւ շուն ըմբռնեալ ի տեղիս, ամաւթովն աղափարիֈ 24 Տեսէք զողորմելի տեսումն. տեսէք զչար մեքենայսն սատանայի. տեսէք զանաւրէն շահսն նզովից. զի մոլար ախտիւն անամաւթացեալք զընչաւէտն աղքատացուցանեն, զաղքատն մերկացուցանեն, զմերկն խեղդեն, եւ յարտասուաց արծաթ ժողովեն եւ բերկրին ընդ անաւրէն շահիցն յաճախութեանցնֈ 25 Ո՜վ անաւրէն վաշխիցն չարեաց՝ որ է որոգայթ մահու ստացողաց, եւ ոչ իմանան. խեղդ է անձանց, կապանք հոգւոյն, առիթ գեհենին, առաջնորդ խաւարի, եւ պատրաստող ամենայն տանջանաց եւ յաւիտենական ամաւթոյնֈ
    26 Վասն որոյ բազում զգուշութեամբ փախիցուք յընչից տենչանաց. փախիցուք ի չար ախտէն յայնմանէ. փախիցուք ի չարաժանի գազանէն. փախիցուք ի սատանայական մեքենայէնֈ 27 Զի վաշխ չար աւձին է վարդապետութեան. վաշխ գիւտք են դիւական. վաշխ թշնամոյն են սերմանք. վաշխ առհաւատչեայ է տանջանացն. վաշխ խափանիչ է բարեպաշտութեան. վաշխ ճանապարհ է գեհենին. վաշխ զրկումն է արքայութեան. վաշխ ամբոխումն է մարմնոյ եւ սատակիչ հոգւոյ եւ մերժումն ամենայն արդարութեանցֈ 28 Արդ փախիցուք յաստուածամարտ յախտէդ յայդմանէ, ի վարդապետէ խաւարէ, ի մարդասպան մաւրէֈ 29 Աղաչեմ՝ մի՛ ախտասցուք զհիւանդութիւնն զայն. եւ եթէ ի ներքս անկեալ իցեմք յախտն, արտաքս փախիցուքֈ 30 Իսկ որ նոքաւքն վարին չարաչար, արժանի են սգոյ եւ ողբալի արտասուաց. զի զոր աւրինակ սուր առեալ՝ եւ զինքն խոցոտիցէ, այսպիսի է չարութիւն ախտին, եւ բազում գլուխ ստացեալ ունի. ագահ է՝ սոյն եւ կռապաշտ առնէ. անամաւթ է՝ սոյն եւ գազանամիտ առնէ. անագորոն է՝ սոյն եւ անողորմ առնէ. անիրաւ է՝ սոյն եւ յափշտակող առնէ. անձնասէր է՝ սոյն եւ քրիստոսատեաց առնէ հակառակ կամացն Աստուծոյֈ
    31 Եւ արդ զի՞նչ ասացից. չէ մարդն այն քրիստոնեայ՝ որ վաշխս ժողովէ անիրաւութեամբ. այլ բագին է այնպիսին սատանայի լի մարդազոհիւք, եւ գերեզման լի նեխեալ մեռելովք, եւ նմանեալ բորբոքեալ հրոյ գեհենոյն՝ որ զամենայն ինչ ծախէ, եւ երբէք ոչ յագենայֈ 32 Զարհուրեսցուք, սիրելիք, եթէ ո՛ւր երթեալ տարաւ զմեզ ընչիցն ցանկութիւն. զարհուրեսցուք եւ բազում զգուշութեամբ զարմատն խլեսցուք, զի մի՛ զարգացեալ ծայրիցն՝ զմեզ ի վայր դարահոսեսցեն յանդունդս ի հուր գեհենինֈ
    33 Եւ արդ զի՞նչ արասցուք, եւ կամ որո՞վ աւրինակաւ զչար արմատն խլեսցուք. զի իբրեւ ընդ աւձս եւ ընդ գազանս խաւսիմք, եւ ոչ ընդ քրիստոնեայս եւ ընդ քրիստոսասէրս՝ որ հնազանդին հրամանացն Աստուծոյֈ 34 Պատերազմին բարբառեալ ասելով. եթէ ոչ դառնայ առ մեզ արծաթն վաշխաւ, ապա եւ ի տալոյ իսկ արգելումք զփոխն, եւ ոչ ողորմիմք եղբաւրն կողկողելոյֈ 35 Այդ բարբառ անաւրէն եւ հակառակ կամացն Աստուծոյ. այդ բարբառ ծնունդ է սատանայական կամաց՝ որ յԱստուծոյ հեռացուցանէ. այդ բարբառ չար թշնամոյն է սերմանք, զի զձեզ ի ճշմարտութենէն մոլորեցուսցէ. քանզի այդ իսկ են խորհուրդք չարին վարդապետութեան ընդդէմ պատուիրանացն Աստուծոյֈ 36 Զի Քրիստոս ասաց. թէ տացէք փոխ այնմիկ՝ ուստի ակն ունիք անդրէն առնուլ զկշիռն, զայդ եւ մեղաւորքն առնեն. իսկ դուք, ասէ, Տուք փոխ այնոցիկ՝ ուստի ակն ոչ ունիք առնուլ, յորժամ զմիմեանց բեռն բառնայցեմք, եւ կատարեմք զաւրէնսն Քրիստոսի՝ որ ասէն, թէ ձեր առաւելութիւնդ եղիցի չքաւորացն կարաւտութիւն, զի եղիցի հաւասարութիւն երկոցունցֈ 37 Եւ արդ ի միտ առ, զի ոչ եթէ չափով ինչ հրամայէ ողորմել քեզ աղքատին, այլ քում ընչաւէտութեանդ հաւասարել զչքաւորութիւն նորա. զի Աստուած եղբայր քո անուանեաց զաղքատն չքաւորն, եւ անդամ յանդամոց քոց. եւ քեզ չէ աւրէն զանդամս քո մերկ տեսանել եւ անտես առնել, եւ կամ զրկել ի բաժնէ ընչիցն. զի եղբայր քո կոչեցաւֈ
    38 Եւ արդ թէ եղբայր քո համարիս, մի՛ հեթանոսաբար անկուշներ ի պատուիրանաց Աստուծոյ. այլ կալ քրիստոնէաբար զհրամանսն Տեառն՝ որ ոչ զպակասութիւն աղքատին հրամայեաց լնուլ, այլ եւ առաւել եւս բազմացֈ 39 Արդ զայս հրաման ունիս յԱստուծոյ, եւ դու զփոխն եւս կամ տաս չարաչար վաշխիւ, եւ կամ փակես անաւրէն եւ անաստուածաբարֈ 40 Այլ անամաւթիս եւս ասել՝ եթէ փոխ առնուս. զայն քաջ սիրես, եթէ տամ մին՝ եւ երկուս առնում, քան եթէ ոչ տամֈ 41 Իսկ նա զժամուն վարանսն կամի փարատել, եւ առ նեղութեանն յակամայ առնու. բայց դու եթէ աստուածապաշտ ես՝ հայեաց ի պատուիրանս Աստուծոյ, զի ձրի իսկ հրամայեցաւ տալ տարակուսելոյն, եւ թափել ի պահանջողաց բռնութենէն. զի եւ դու ի թշնամոյն զերծանիցիս, որ հանապազ յաշխատութեան պահէ զքեզ՝ ժողովել եւ ապռել եւ գանձել զայլոյ ինչս, եւ վայելել եւ ոչ երբէք. զի ոչ ակն տեսանելով յագի, եւ ոչ արծաթասէրն ժողովելով եւ առնլով զայլոցֈ 42 Դժոխք են անձինք ագահաց, եւ ոչ երբէք շատանայ, եւ ոչ երբէք ասեն շատֈ
    43 Ընդէ՞ր տարածանիս. յաղագս է՞ր անաւրինիս, ով թշուառական. զի՞ ժողովես զանպտղութիւն արծաթոյն առիթ յաւիտենական գեհենինֈ 44 Դիր դու առաջի աչացդ զՔրիստոսի դատաստանն. զի՞նչ պատասխանի տայցես՝ յորժամ զքեւ շուրջ գայցեն զրկեալքն ի վաշխից ամբաստանելով զքէն առ դատաւորին. զի՞նչ առնիցես, ով թշուառականդ, ի՞ւ աղաչեսցեսֈ 45 Անդ ոչ աղաւթք, ոչ ինչք, ոչ մեծութիւնք. անապատ ես ի սիրելեաց, հեռի յաւգնականաց. առանց խաւսնակի, առանց պատասխանւոյ. ամաչեցեալ, տրտում, տխուր, միայնացեալ, առանց համարձակութեան. զի ո՛ւր եւ ի շուրջ ածիցես զակն՝ յայտնապէս տեսցես չարեացն զպատկերս՝ զոր գործեալ իցես. աստի տեսանես զորբոցն արտասուսն, անտի զայրոյն հառաչանսն, այլուր զկռփեալն ի քէն զաղքատն, զծառայսն զոր չարչարեցեր, զդրացիսն զոր բարկացուցեր. ամենեքեան քեզ ի վերայ յարիցեն, եւ դժնդակ ի վերայ չարեաց քոց զհետ քո շրջիցին հանապազ. զի զոր աւրինակ շուք իւր անմեկնելի է ի մարդոյն, նոյնպէս եւ մեղքն անմեկնելի զհետ երթան զոգւոյն. յայտնապէս զկերպարանս բազմութեան մեղացն ցուցանէ ամենայն հրապարակինֈ 46 Վասն այնորիկ ոչ ոք կարէ ուրանալ անդ զչար գործոցն զպղծութիւնսն. այլ կապի լեզու չարախաւս, կարկի բերան անաւրէն. դողայ մարմին յանցաւոր, զի իւրաքանչիւր ուրուք մեղք վկայեն զգործելեացն, ոչ բարբառ ինչ արձակելով. այլ որպէս ի մէջ աւդեացն երեւի այծեացն սեւութիւնն, նոյնպէս եւ մեղաւորացն անձինք խաւարազգեցեալք եւ պատեալք ի մէջ լուսազարդեալ հրապարակացն երեւեսցինֈ 47 Եւ արդ ընդէ՞ր վասն ծփական կենցաղոյս եւ կորստական արծաթոյդ մատնիս աններելի տանջանաց եւ յաւիտենական ամաւթոյն. ընդէ՞ր ոչ ուրանաս ի չար ախտէն ընչասիրութեան. ընդէ՞ր ոչ հեռանաս ի գթոց վաշխի շահիցն՝ որ զքեզ առաւել քան զանաւրէն դատապարտէ ի հուր ահեղ հնոցացնֈ
    48 Այլ ասիցես. եթէ ցրեցից զընչիցն առաւելութիւնն՝ արհամարհիմ, աղքատանամ եւ կարաւտիմ. ո՞չ լուար մարգարէին որ ասէ, եթէ Ոչ տեսի զարդարն արհամարհեալ, եւ ոչ զզաւակ նորա թէ մուրանայ հացֈ 49 Այլ թէ եւ յաղքատանալն հասեր, քեզ լաւ է կողկողել եւ թափառել, շրջել եւ մուրանալ յողորմածաց, քան եթէ ի դառնութենէ անաւրէն վաշխիցն կերակրելֈ 50 Այլ ունիս ձեռս, ունիս ոտս, ունիս արուեստս. գործեա, վարձեա, սպասաւորեա, եւ ուտեսֈ 51 Յոլով հնարք են մարմնոյդ դարմանոյդ, եթէ կամիս վաստակելֈ 52 Զի եթէ մրջիմն չնչին ինչ զեռուն է՝ զինքն կարէ կերակրել, եւ մեղուքն զնշխարս իւրեանց կերակուր թագաւորաց ընձեռեն, որք ոչ ձեռս եւ ոչ գործիս արուեստից ունին ստացեալ. իսկ քեզ ետ Աստուած ձեռս եւ գործիս եւ միտս ամենահնարս, անմեղութեամբ հաւասարեա զսնունդ կենցաղոյսֈ 53 Եւ արդ զո՞ր գիտես պատասխանատրութիւն յաղագս քոյոյ ուղղութեանդ, որում հրամայեցաւ գործել եւ տալ ում պիտոյ իցէ. դու եւ անձին քում ոչ ես բաւականֈ 54 Եւ մատնիս ահեղ աղէտիցն յաղագս փոխոյն վաշխիցն՝ որ հանդերձ մարմնով եւ հոգւով զքեզ արկանեն ի հրացան ի հնոց տանջանաց, ուր է լալ անդադար եւ կրճտել զատամունս, յորմէ զմեզ փրկեսցէ շնորհք եւ ողորմութիւն Հոգւոյն Սրբոյ. որում փառք եւ զաւրութիւն յաւիտեանս յաւիտենից. ամէնֈ
Ը
ՅԱՂԱԳՍ ՄԽԻԹԱՐՈՒԹԵԱՆ ԱՂՔԱՏԱՑ
    1 Զո՞ր ասացից, եւ կամ զո՞ր պատմեցից, եւ կամ զո՞ր թողեալ արհամարհեցից. եւ զոր ոչն կարծեմ կարեւոր՝ այն զլեզու իմ շարժէ, եւ զհոյլս ի խորհուրդս իմ ժողովէֈ 2 Եւ քանզի կարեւոր տեսանեմ զմիտս ճառիս, կամաւ եւ ես խաւսեցայց եւ պատմեցից զնեղելոցն զվհատութիւնս, զչքաւորացն զչարչարանս յիմարութիւն անաւրէնութեան, մինչեւ առ յոյժ անմտութեան յԱստուած եւս հայհոյութիւն առնել. եւ կոչեն զնա աչառող եւ ակնառու մեծատանց ընչասիրացֈ 3 Ասեն. Աստուած զմեծատունս սիրէ, եւ նոցուն աչառի, եւ զվաստակս նոցա յաջողէ, եւ ոչ հայի ի զրկանս տառապելոցն, այլ արհամարհեալ անտես առնէֈ 4 Այսպիսի անաւրէն բարբառովն ուրանան զճշմարտութիւնն եւ զարդարութիւնն Աստուծոյ, եւ զստուգագործութիւնն նորա կարծեցուցանեն անաւրէնութեան գործակից. եւ այսու առաքեն հայհոյութիւն ի բարձունս, եւ խաւսին զԱստուծոյ անիրաւութիւն. այսու ի ճշմարտութենէն Աստուծոյ ուրանան, եւ յանդունդս հերձուածողացն ընկղմինֈ 5 Զի զճշմարտութիւն արդարութեանն Աստուծոյ ոչ հրեայն կարէ ուրանալ եւ ոչ հեթանոսն. զոր հայհոյողն ամպարշտեալ ուրանայ, եւ զարթուցանէ զսաստիկ սրտմտութիւնն Աստուծոյ ի վերայ ոգւոցն կորուսելոցֈ
    6 Եւ արդ է՞ր խաւսիս զԱստուծոյ անիրաւութիւն, ով չքաւորդ եւ աղքատացեալդ. մի՛թէ զքեզ զրկեա՞ց ինչ Աստուած յիւրոցն. ո՞չ ապաքէն մեծատանց եւ աղքատաց միապէս բարժանեաց իբրեւ եղբարց՝ աչս ամենեցուն զնոյն, ձեռս եւ ոտս զնոյն. յարեգակնէ եւ յաւդոյ եւ յանձրեւաց առհասարակ վայելեմք. ամենեքան յերկրէ եւ յԱդամայ. ամենեցուն մի մկրտութիւն եւ մի շնորհք եւ մի մարմին եւ մի արիւն Քրիստոսի. ամենեցուն մի երկիր եւ մի երկինք եւ մի հիւթ ամենայնֈ 7 Ահա այս են աստուծոյքն զոր շնորհեաց հասարակաց՝ աղքատաց եւ հզաւրացֈ 8 Արդ ի՞ւ զրկեաց զքեզ, եւ եղեւ աչառող մեծատանցֈ 9 Այլ գիտեմ եթէ ոչ ինչ ունիս ասել առ այս. բայց ասես, իսկ ուստի՞ է սմա մեծութիւնֈ 10 Ի միտ առ. ոչ եթէ զնա տարաւ Աստուած, եւ եցոյց ինչս բազումս եւ ետ նմա, եւ զքեզ զրկեաց. այլ ոմանց յագահութենէ եւ յափշտակութենէ է մեծութիւն, եւ ոմանց յանդոյլ վաստակոց, եւ ոմանց ի հայրենի ժառանգութենէֈ
    11 Իսկ ընդ այն զի՞ ես տրտմեալ դու, որ յանընչութեանդ ես եւ յանհոգութեան, ի հանդարտութեան եւ ի խաղաղութեան, դիւրաւ եւ սակաւու վարես զկարեւոր պէտս մարմնոյդֈ 12 Իսկ մեծատանցն դժուարաւ յաւրինին ճաշք եւ ընթրիք, եւ լի բազում հոգովք են վայելք նոցա. եւ մանաւանդ եթէ ի սպանութենէ եւ ի զրկանաց եւս իցեն կերակուրքն՝ խղճիւն հանապազ հաշին եւ մաշին, եւ վասն բազում աղբոյ որովայնին բազում մրրիկք երկիւղիւ պատեն զմիտս նոցա. եւ կարաձմեռն յամենայն կողմանց կայ ի վերայ նոցա, կասկած ի գողոց, եւ երկիւղ յաւազակաց. արհաւիրք ի զրպարտողաց, տագնապ ի հարկահանաց, մախանք ի նախանձողաց, չարախաւսութիւնք ի թշնամեաց, նենգութիւնք եւ վարանք յամենայն կողմանց. զի ամենեցուն ի նա բացեալ են զբերանս իբրեւ զվիշապաց, եւ կամին կլանելֈ 13 Ահա առաւել են մեծատանց հոգք եւ տրտմութիւնք քան զհանգիստ եւ զուրախութիւնֈ 14 Եւ ո՞ւր իսկ է մեծատանց ուրախութիւնն յորժամ հանապազ զերկնից անձրեւս խնդրեն, զդառնաշունչ ձմերունս հոգան, զդաշտաց դարմանս հոգան, զգազանաբեկ հաւտիցն հոգան, ի հինիցն դողան, ընդ խաշնամահն տրտմին, վասն գանձուցն սկեն, ի պակասելն հալին. ուր եւ ցեց իսկ տիրէ ի վերայ մեծատանց, եւ երկեղուկս արկանէֈ 15 Զի՞նչ եւս ասացից վասն ահեղ աւուրն զարհաւիրս եւ զդառն ողբումն տանջանացն, որ եւ աստէն իսկ յահէ պատուիրանացն սարսափէ եւ սոսկայ հանապազ՝ յորժամ ընթերցուածք մարգարէիցն եւ առաքելոցն յանդիմանեալ կշտամբիցեն զանողորմ եւ զագահ մեծատունսֈ
    16 Արդ ո՞ւր է խնդութիւն մեծատանց, եւ կամ ո՞ւր մխիթարութիւն՝ որում չքաւորդ բաղձաս եւ ցանկաս, եւ ընդ հեշտական եւ ընդ խաղաղական կեանսդ քո տրտմիս, եւ եղկելի եւ թշուառական զքեզ համարիս, եւ զբազմապատիկ իմաստութիւնդ քո արհամարհեսֈ 17 Զի ոչ երկիւղ ի գողոց է քեզ, եւ ոչ կասկած յաւազակաց. ոչ հոգաս վասն դաշտաց դալարոյ, եւ ոչ վասն լերանց արաւտոյ. ոչ երկնչիս ի հովուաց նենգութենէ, եւ ոչ ի գազանացն յափշտակութենէ. ոչ սարսես ի բռնաւորացն բռնութենէ, եւ ոչ ի գրաւահարկէ իշխանացն. ոչ նախանձոտքն նախանձին ընդ քեզ, եւ ոչ զրպարտողքն զրպարտեն. ոչ երկիւղ է քեզ յումեքէ, եւ ոչ խռովութիւն. ոչ ահ իշխանացն կարէ զարհուրեցուցանել զաղքատն, եւ ոչ սաստ տերանց. ոչ հանել ոք կարէ յաղքատէն, եւ ոչ խռովել եւ սաստելֈ 18 Մեծատունք խռովեալք եւ աղմկեալք, եւ աղքատն ծաղր առնէ զնոքաւք. իշխանք ամբարտաւանեալք զայրագնին ի վերայ ընչեղացն, եւ աղքատն յոչ ինչ համարի զնոսա. երկիր լի գողովք եւ աւազակաւք, եւ աղքատն աներկիւղ է ի նոցանէ. հրապարակք լի զրպարտողաւք եւ բռնաւորաւք, եւ աղքատն անհոգ է ի նոցանէ. դատաւորք գայլացեալք եւ գազանացեալք, եւ աղքատն անլլուկ է ի նոցանէ. զի վասն անընչեղութեանն ի բազում խաղաղութեան եւ յանհոգութեան են կեանք աղքատին, ազատ յամենայնէ եւ անկասկած յամենեցունց, աննախանձ եւ անքինահան, եւ անմեղ ի բազում ախտիցֈ 19 Ոչ պէտս ունի բազում շինուածոց. ոչ պէտք են նմա փականք աղխից. ոչ տրտմութիւն է ի հիւանդութեան աղքատին, եւ ոչ խռովութիւն եւ աղմուկ ի մահուն. այլ ի բազում անհոգութեան են կեանք աղքատաց, եւ անզբաղ հանգիստ նոցաֈ 20 Այս ամենայն ազատութիւնք աստֈ
    21 Իսկ զանտի մեծութիւն եւ զփափկութիւն եւ զանանց բարութեանցն զվայելչութիւնսն զոր պատրաստեալ է անդ չքաւորութեանն համբերութեան՝ ո՞ր բերան բաւական է պատմել. զի քան զամենայն վայելչութիւնս թագաւորաց աշխարհիս ցանկալի է եւ փափագելիֈ 22 Եթէ միայն առանց տրտնջելոյ աղքատութեանն համբերիցէ, թեթեւ եւ անհոգաբար անցանէ ընդ կեանս աշխարհիս. զի խնդրէ զաւուրն միայն զկերակուրն՝ զոր բազում ցանկութեամբ զարհամարհն իբրեւ զքաղցրահամ ախորժելով ճաշակէ, եւ ննջէ անհոգաբարֈ 23 Իսկ մեծատանցն զմայլելոց եւ ոչ անոյշքն թուին ախորժելիք, այլ անպիտոյք եւ տաղտկալիքֈ 24 Մտանեն նոքա մեծագին գինեաւն, թմբրին եւ յիմարին. իսկ աղքատն դիւրագին ջրովն զնոյն պէտս ծարաւոյն վճարէ, եւ զգաստ եւ առողջ քան զարբեցողն գտանիֈ
    25 Եւ արդ ընդ է՞ր եղկելի եւ թշուառական զքեզ համարիս. զի զկեանս անհոգս եւ հեշտականս, եւ կերակուրս անոյշս եւ ախորժելիս զաղքատին տեսանեմ քան զմեծատանցն. զի սուրբ են յամենայն նենգութենէ, եւ յագահաց խռովանաց վայելք նոցաֈ 26 Իսկ մեծատանցն փափկութիւնք նախ այն է՝ զի անսուրբ է եւ անպարկեշտ, եւ լի ամենայն պղծութեամբ շուայտութիւնք նոցա. եւ ապա զի ի յափշտակութենէ եւ ի զրկանաց ժողովեալ անաւրէնութեամբ եւ ագահութեամբֈ 27 Այլ եւ ի բազմաց քրտանց յաւրինին սեղանք նոցա. բազում երկիւղիւ, եւ սակաւ վայելումն. ազգի ազգի հոգք, եւ սակաւ ինչ հանգիստ, եւ այն բազում ինչ կասկածանաւք. զի սակաւ է կարաւտութիւն քաղցելոյ աղքատին, եւ հեշտ հանգիստ քնոյ նորաֈ 28 Իսկ մեծատունն չեւ ելեալ ի մահիճսն, անդէն պատեն շուրջ զնովաւ խորհուրդք նորա իբրեւ զթշնամիս եւ զպատերազմողս, հոգք տանն եւ ծառայիցն, երկիւղ գողոց եւ զրպարտողաց, նենգութիւն դրացեացն եւ իշխանացն. եւ ամենայն ծուփք մեծութեան պատեալ պաշարեն զնա՝ թէ որով հնարիւք զինչս աճեցուցանել մարթասցուքֈ 29 Ահա դառն են մահիճք մեծատան ագահի, եւ ամենայն ուրեք տրտմութիւն ի վերայ տրտմութեանց յաւելուն. զի տեսանէ վնաս եւ սխալումն ի տանն եւ տրտմի. տեսանէ սխալումն յանդին եւ տրտմի. տեսանէ սխալումն ի խաշինս եւ տրտմի, եւ ամենայն ուրեք իբրեւ ալիք յալեաց առնուն հոգք եւ տրտմութիւնքֈ 30 Իսկ զանտի տանջանացն եւ զհրոյ գեհենոյն զի՞նչ ասացից եւ կամ զի՞նչ պատմեցից, զոր պատրաստեալ է մեծատանց ագահաց եւ անողորմիցֈ
    31 Եւ արդ, դու աղքատդ եւ չքաւորդ, ընդէ՞ր նեղիս եւ տրտմիս եւ տագնապիս ընդ նաւահանգիստն անընչութեանդ, եւ խնդրես այնպիսի մրրիկս եւ ալէկոծութիւնս մեծութեան. ո՞չ է մեծ քեզ զի անհոգ ես ի գիշերի, եւ անհոգ ի տուընջեան. անհոգ ի տան, եւ անհոգ ի հրապարակս. աներկիւղ ի ճանապարհի, եւ աներկիւղ յաւթեվանի. անկասկած ի բռնաւորաց, եւ անակնածելի յամենայն զրպարտողաց. եւ մանաւանդ եթէ համբերութեամբ եւս ի փոքր ժամանակիս փորձանաց եւ աղքատութեանդ տանիցիսֈ 32 Զի մեծ է բաշխել զինչս իւր աղքատաց, այլ մեծագոյն եւս է զանձն աղքատացուցանել խոնարհութեամբ, եւ գոհանալ զԱստուծոյֈ 33 Զայս եւ Տէրն գովէ. Երանի է, ասէ, աղքատաց հոգւով, զի նոցա է արքայութիւնն երկնիցֈ 34 Զի եթէ չար ինչ էր աղքատութիւնն, եւ ոչ Քրիստոս յամենայնի զաղքատութիւնն ընտրէր. զի նմա մարթ էր ի թագաւորական քաղաքի երեւել, եւ ի դստերաց թագաւորաց յղանալ, եւ յապարանս թագաւորաց ծնանելֈ 35 Այլ նա յաղքատ ի կուսէ երեւեցաւ, եւ ի գձուձ քաղաքի ծնաւ, որ ոչ տուն եւ տեղի աւթեվանի գտանէր, այլ աւտարանոց քարաքուի, ուր ոչ մահիճք, եւ ոչ որորան գտանէր. այլ ի քարանձաւ մսուրս հանգուցանէր զՏէրն ամենայն արարածոց, եւ ի հիւսան խղի սնանէր, եւ գետնագնաց ճանապարհորդէր. եւ այնչափ իջաւ ի խոնարհութիւն՝ մինչեւ զոտս աշակերտացն լուանալ ծառայական կերպարանաւքֈ 36 Եւ այսու աւրինակաւ ամենեքան որ կամեցան յերկինս մեծանալ, զաղքատութիւն եւ զխոնարհութիւն ընտրեցինֈ
    37 Իսկ դու ընդէ՞ր դողաս յաղքատութեանդ, որով յերկինս վայելես անհոգաբար, եւ զերկնից անբաւ բարութիւնսն ժառանգես փոխանակ ընդ սուղ ինչ աղքատութեանդֈ 38 Քանզի կրկին նեղութիւնք եւ հեշտութիւնք մարդոյ, մինն աստ, եւ մինն ի հանդերձելումն. զի կամ զյաւիտենական զանանց բարութիւնսն ժառանգեսցես, կամ զաստի անցաւորն. կամ ի մշտնջենաւորսն է աղքատանալ եւ նեղել, եւ կամ ի սուղ ինչ ժամանակիս. կամ աստ է սգալ եւ լալ, եւ կամ անդ. կամ աստ համբերել նեղութեանց եւ տանել, կամ անդֈ 39 Որպէս Եղիա մարգարէն աստ նեղեցաւ եւ աղքատացաւ, եւ յերկինս մեծաւ փառաւք փառաւորեցաւ. նոյնպէս եւ Յովհաննէս Մկրտիչն աստ աղքատացաւ, քաղցեաւ եւ ծարաւեցաւ, եւ յերկինս զանբաւ բարութիւնսն ժառանգեաց. սոյնպէս ամենայն մարգարէքն եւ առաքեալքն անցաւոր նեղութեամբք զանբաւ կենացն զվայելչութիւնսն ստացանֈ 40 Այլ եւ հարքն մեր առաջինք զաղքատութեան կեանս ընտրեցին. քանզի գիտէին եթէ յոյժ դժուարաւ է մեծութեամբ աշխարհիս զերկնից մեծութիւնսն ժառանգել, եւ ոչ անցաւոր փափկութեամբս զանանց փափկութիւնսն վայելել. քանզի ասէ՝ թէ դժուարաւ է առն փափկասիրի զերեսս Քրիստոսի տեսանել, եւ մեծատանն յարքայութիւնն Աստուծոյ մտանել. այլ նեղելոց եւ աշխատելոց է անտի հանգիստն, եւ կարաւտելոց է արքայութիւննֈ 41 Որք աստ իբրեւ ի բանդի են յաղքատութեանն, նոցա ի բաց է դուռն արքայութեաննֈ 42 Զի ոչ Աստուած անիրաւ է՝ եթէ ի բանդէ տառապանաց հանէ զնեղեալսն եւ զտառապեալսն, եւ ի բանդ դժոխոց արկանէ. այլ ի սնոտի կենացս հանէ, եւ յանսպառ ուրախութիւնսն հանգուցանէֈ 43 Եթէ միայն գոհութեամբ աղքատութեանն տանիցին, բազում մեծութիւնք համբարեալ կան յերկինս, եւ անբաւ ուրախութիւնքֈ
    44 Եւ արդ ո՞ր է ուրախութեան պակասութիւն անընչիդ եւ աղքատիդ՝ որ հայհոյութիւն ի բարձունս առաքես, եւ խաւսիս զԱստուծոյ անիրաւութիւնֈ 45 Այլ ասիցես, թէ յընչիցն բազմութենէ ողորմութիւնս բազումս բաշխէ մեծատուննֈ 46 Այլ եւ ողորմութիւնք աղքատին առաւել զարմանալի է եւ ընդունելի քան զմեծատաննֈ 47 Զի յորժամ սիրով ոք զտառապեալն տեսանիցէ, եւ ի սակաւ ընչիցն իւրոց՝ տառապելոցն բաշխիցէ եւ ջամբիցէ, եւ զքաղցեալս կերակրիցէ, զանցուցանէ զտուրս իւր քան զբազում մեծատանց. քանզի ոչ եթէ ի չափս տրոցն նայի Աստուած, այլ ի կամս տալեացն. եւ ընդունի զսակաւն իբրեւ զմեծֈ
    48 Այլ եթէ ինչս ոչ ունիցիս՝ որով եւ զկարաւտեալսն մխիթարեսցես, տունս ունիս՝ յորում զաւտարսն հանգուցանես. ունիս ջուր, զոր ծարաւելոցն արբուցանես. ունիս գութ եւ ողորմութիւնս, որով լաս եւ հեծես ի վերայ վշտագնելոցն եւ ախտացելոցն ախտաժետաց. զի ողորմութիւն մեծ է քան զընչիցն բաշխումնֈ 49 Այլ նախանձիցես, եթէ պատարագս եւ պտուղս հանէ մեծատունն ի մեծութենէնֈ 50 Առաւել եւ յայսմ մարթ է աղքատին զանցուցանել զմեծատամբնֈ 51 Մատո զանձն քո պատարագ Աստուծոյ խոնարհութեամբ եւ անմեղութեամբ. Պատարագս Աստուծոյ այս է, հոգի խոնարհֈ 52 Եւ այս մեծ է քան զողջակէզս խոյոց եւ զուարակաց. զի մարգարէն զսիրտ սուրբ եւ զհոգի խոնարհ անուանէ պատարագ ընդունելի եւ հաճոյ Աստուծոյֈ 53 Երեք մանկունքն զանձինս եւ զհոգիս մատուցին պատարագ Աստուծոյֈ 54 Եւ եթէ ընդ պտուղս կալոյ կամ հնծանի մեծատանն նախանձիցիս, որ մեծ է քան զամենայն բարեգործութիւնս, քան զպատարագս եւ զողորմութիւնս եւ քան զպահոց պնդութիւնս՝ պտուղս Աստուծոյ հանել յարմտեաց իւրեանց ի կալոյ եւ հնծանէ. որով հոտոտի Աստուած ի հոտ անուշից, եւ աւրհնէ Աստուած զտունս եւ զվաստակս նորաֈ 55 Եւ տուն յորմէ պտուղք աւրհնութեան ոչ ելանեն յեկեղեցիս եւ ի քահանայս եւ ի սպասաւորս եկեղեցեաց, աստուածային աւրհնութիւնն ոչ մտանէ ի տուն յայն, եւ ոչ ի վաստակս նոցա, եւ հանապազ ի նուազութեան լինի տունն այնֈ 56 Վասն այսորիկ պատուիրեաց Աստուած Մովսէսի՝ եթէ Զառաջինս արմտեաց քոց ինձ տացես, զանդրանիկս հաւտից քոց, զարջառոյ եւ զոչխարի ինձ նուիրիցես. զի յամենայն յոր ինչ մխիցես զձեռն քո, աճեցուցից եւ բազմացուցիցֈ 57 Նոյնպէս եւ Սողոմոն ասէ. Պատուեա զՏէր ի քոց արդար վաստակոց, եւ հան նմա պտուղ ի քոց արդարութեան արմտեաց. ասէ. Լցցին շտեմարանք քո ցորենոյ, եւ գինւոյ հնծանք քո առաւել բղխեսցենֈ 58 Արդ եթէ ինչք չկան քո, ով չքաւորդ, եւ || հան եւ դու պտուղ ի քոց անդամոց. քանզի յաչաց պտուղ է՝ կուրին առաջնորդել եւ հանել ի դիւր. յոտից պտուղ է՝ կաղին ցուպ մտանել, եւ զհարկ ոտիցն նորա հարկանել. ի ձեռաց պտուղ է՝ անդամալուծին առաջնորդել, եւ գաւսացելոյն աւգնել. ի լեզուէ պտուղ է՝ զմոլորեալն ուսուցանել, զտրտմեալն սփոփել. ի լսելեաց պտուղ է՝ լսել վաղվաղակի եղբաւրն հրամանի, եւ խոնարհութեամբ կամաց նորա հնազանդելֈ
    59 Արդ զայս ամենայն ողորմութիւն առանց ոսկւոյ ամենեցուն մարթ է բաշխել, եւ վարձս առաւել ընդունել քան յընչիցն ողորմութենէնֈ 60 Արդ զի՞նչ ունիս ասել, զի եւ պատարագք եւ պտուղք եւ ողորմութիւնք աղքատացն դիւրաւ եւ ընդունելի է քան զմեծատանցնֈ 61 Վասն որոյ բազում ժուժկալութեամբ համբերեցէք նեղութեանց, եւ գոհութեամբ ընկալարուքֈ 62 Ապա եթէ տրտմիջիք եւ հայհոյիցէք, ընդունելոց էք չար վարձուց հատուցումն. քանզի անսուտ է որ ասէն՝ եթէ են ոմանք որ աստ տանջին եւ անդ. զի աստ աղքատութեամբ նեղին, եւ վասն տրտնջելոյն յարդար դատաւորէն յանդիմանեալ կշտամբին, եւ հալին եւ մաշին ի հուր գեհենին. որպէս սոդոմայեցիքն որք աստ տանջեցան, եւ անդ տանջելոց ենֈ 63 Որոց մի՛ լիցի մեզ անկանել յայն տեղի տանջանացն եւ դատապարտութեանֈ 64 Այլ զմեղս ապաշխարեսցուք, զաղքատութիւն սիրեսցուք, նեղութեան համբերեսցուք, զվշտաց գոհասցուք, յանընչութեան փառաւորեսցուք, բազում առաքինութեամբ զերկինս ժառանգեսցուք եւ յանբաւ բարութեանցն վայելչութիւնսն վայելեսցուք ի Քրիստոս Յիսուս ի Տէր մեր. որում փառք եւ պատիւ յաւիտեանս յաւիտենից. ամէնֈ
Թ
ԹՈՒՂԹ ՎԱՍՆ ՔԱՀԱՆԱՅԻՑ ՏԵՍՉՈՒԹԵԱՆ Ի ՎԵՐԱՅ ԺՈՂՈՎՐԴԵԱՆ
    1 Ես լի անթիւ յանցանաւք եւ ունայն ի վարուց առաքինութենէ, թափուր ի բարեաց, եւ սոսկ յարդարութենէ, որ յամենայն ժամ յաւելում մեղս ի վերայ մեղաց, որ սպանանէ զիս չարաչարֈ 2 Եւ արդ ո՞վ ոք միգապատեալ բազում յանցանաւք եւ խաւարազգեաց վարիւք անաւրէնութեան զայլս լուսաւորել ժպրհիցի, եւ կամ հիւանդացեալն մեղաւք զայլս առողջացուցանել մարթասցէֈ 3 Մեծ յանդգնութիւն է ծանրացելոցն ի մեղաց՝ ժտել զայլս թեթեւացուցանել, եւ անկելոցն ի մտաց՝ ախորժել այլոցն լինելով վարդապետ. եւ կամ զիա՞րդ մոլեալն անաւրէնութեամբ առաջնորդել այլոց բաւիցէֈ 4 Այլ վասն զի սէրն աստուածային եւ յանհնարս հնարի, եւ ժտի յաղագս փրկութեան, եւ ջանայ ընդ նեղ եւ ընդ նուրբ ծերպս մտանել առ ի շահ եւ յաւգուտս լսողաց. հայել յաստուածային բանին զաւրութիւնն, երթ դարձո զեղբայրն քո՝ զի քաւեսցին մեղք քո. զի որ ջանայ, ասէ, դարձուցանել զոգի մոլորեալ, զբազմութիւն մեղաց իւրոց փարատէ. եւ որ հանէ զպատուականն յանարգէն, բերան Աստուծոյ կոչեսցիֈ 5 Զի մեծ շահ եւ աւգուտ եւ կարեւոր՝ ջանալ եւ խնդրել զընկերացն փրկութիւնֈ
    6 Եւ արդ աւասիկ հովիւք հաւտից եւ առաջնորդք եկեղեցւոյ՝ ցանկի հաւտիդ, տեսանէք զսատանայ հանդիսացեալ, եւ զՔրիստոս թշնամանեալ, եւ զեկեղեցւոյ փարախդ արհամարհեալ, եւ զհետ գայլոց ընթացեալ. եւ հովիւք հաւտիդ լռեալ դադարէք, եւ ոչ անդադար բողոքէք զպատուէրս պատուիրանացն յամենեցուն լսելիսֈ 7 Զաւրքդ ի տագնապի են ի մէջ թշնամեաց, եւ զաւրավարդ անկեալ ննջես. նաւդ ի ծփանս եւ ի մէջ ալեացդ ալէկոծեալ, եւ նաւապետդ անկեալ կաս անհոգաբար. գազանք մտեալ զայգիդ ապականեն, եւ այգեգործդ տեսանես եւ անտես առնես յարաժամ. գողք մտեալ շուրջանակի զանկիւնսդ փորեն, եւ պահապանդ ի քուն ես եւ խորդաս. ժողովուրդքդ կարեվէր են ի վէրս, եւ բժիշկդ չէ ի միջի. խաշինք գայլավատնեալ ցրուեցան ընդ խորխորատս, եւ յառապարս դարահոսեալք, եւ յանխնայ կոտորեն գայլք եւ գազանք, եւ թռչունք մահաբերք գէշ գէշ պատառեն, եւ անկեալ կան տարատարափ, եւ հովիւքդ ոչ երեւինֈ 8 Ո՞չ զարհուրիք յահեղ հովուապետէն՝ որ ասէ, թէ Դատեցայց ոչխար առ ոչխար, եւ խոյ առ խոյ. եւ դարձեալ մարգարէիւն ամբաստանէ զքահանայիցն ասելով, եթէ՝ Քահանայք անարգեցին զաւրէնս իմ. զի զսուրբն ի պղծոյն ոչ ընտրեցին, եւ զարատաւորսն յանարատէն ոչ զատուցին. այլ զկաթնն ուտեն, եւ զասրն զգենուն, եւ զխաշինս իմ ոչ արածեն, զտկարացեալսն ոչ զաւրացուցանեն, զհիւանդացեալսն ոչ բժշկեն. հովիւք էք՝ զանձինս արածէք, եւ ոչ զոչխարս. եւ ցանեցից, ասէ, զապաւառ տաւնից ընդ երեսս ձերֈ 9 Եւ արդ բարձից զձեզ նոքաւք, եւ առաքեցից ի վերայ ձեր անէծս, եւ անիծեցից զաւրհնութիւնս ձեր, եւ նզովեցից զձեզ. փոխանակ զի ոչ եդիք ի սրտի ձերում երկնչել յինէն, եւ յերեսաց իմոց ոչ խորշեցէքֈ
    10 Արդ տես զի այսպիսի անէծք եւ սպառնալիք են յԱստուծոյ ի վերայ քահանայից հեղգացելոց. եւ դու երկիր յահեղ սպառնալեացն Աստուծոյ, եւ մի՛ ինչ հեղգար ի տեսչութենէ հոգեւոր հաւտիդ, այլ զցայգ եւ զցերեկ անդադար վաստակել վասն նոցա փրկութեան եւ քոյոյ սրբութեանֈ 11 Յիշեա զփոյթն Մովսէսի եւ Ահարոնի եւ զՍամուէլի, զի եւ նոքա դորին հաւտի էին առաջնորդքֈ 12 Յիշեա եւ զփոյթն Պաւղոսի եւ Պետրոսի, եւ նոքա դորին հաւտի էին առաջնորդքֈ 13 Յիշեա եւ զփոյթ սրբոցն որ յետ նոցա, զի եւ նոքա դորին հաւտի էին առաջնորդք, որք հրով եւ սրով եւ զանազան չարչարանաւք չարչարեցան վասն հաւտին տեսչութեան, եւ գանիւք եւ բանդիւք եւ բազում կտտանաւք ելին յաշխարհէս վասն մեծ սիրոյն Աստուծոյ եւ ջերմագութ հաւտին տեսչութեանֈ 14 Որ եւ ձեզ ըստ նմին նմանութեան ամենայն քահանայից եւ վարդապետաց պարտ է հանապազ ի սոյն վաստակել. եւ մանաւանդ որ ինքնակամ կամաւք ստացաւ զվերակացութիւն, զոր գովելի է՝ թէ ոչ ի պատճառս ինչ կենաց անձինն իմացաւ, եւ զաւրացաւ ի հոգւոյն մտանել ի գործ մշակութեան վասն բազմաց փրկութեանֈ 15 Զի արժանաւորացն եւ պատուիրանապահացն գովելի է հոգեւորապէս ցանկալ վերակացութեան յաղագս առաւել սիրոյն Աստուծոյ. որպէս ցՊետրոս ասէր. Եթէ սիրես զիս առաւել քան զդոսա, արածեա զոչխարս իմ. եւ Պաւղոս ասէ. Որ վերակացութեան ցանկայ, բարի գործոյ ցանկայ. եւ ոչ չարիֈ 16 Այլ ուսցին եւ մերքն բարեաց գործոց վերակացու լինել, զի մի՛ անպտուղ լինիցին. զի այն է բարի եւ աւգտակար մարդկանֈ 17 Զի քան զարեգակն ճառագայթիւք լուսաւորեալ՝ առաւել եւս մեծ է զմոլորութիւն մեղացն փարատելֈ
    18 Այս է կարեւոր Աստուծոյ, եւ առաւել քան զամենայն առաքինութիւնս. վասն այսորիկ ասէ՝ թէ Երիցունք կրկին պատուոյ արժանի եղիցին, եւ մանաւանդ որ վաստակեսցին բանիւ եւ վարդապետութեամբֈ 19 Զի մեծ եւ անհանգիստ է ջան քահանայութեան, եւ շահաւոր շնորհք վարդապետութեան. բժիշկ հոգւոց է քահանայն եւ գործակից գործոցն Աստուծոյֈ 20 Աստուած արար զմարդն կամաւ ի բարի եւ ի չար, եւ քահանայն զկամս ուղղեալ՝ զարդարէ գործովք առաքինութեամբ. Աստուած զբնութիւնն ստեղծ, եւ նա աստուածածանութեամբն լուսաւորէ, եւ հեռացուցանէ յամենայն սատանայական խաբէութենէ, եւ մերժեալ փարատէ զմէգ մոլորութեան եւ զխաւարն անգիտութեան. եւ ծանուցանէ զարարիչն արարածոց, եւ պարգեւիչ ամենայն բարութեանց, եւ լիութիւն ծովու եւ ցամաքի. եւ լուսաւորեալ ճշմարիտ հաւատովք, եւ ուղիղ վարիւք առաքինութեան, եւ առաջնորդէ աստուածասիրացն յառաքինութիւնս եւ յուրախութիւնսֈ 21 Վասն որոյ եւ բազում պատուաւք պատուին, եւ լուսաւոր պսակաւք պայծառանանֈ
    22 Եւ արդ ամենայն որ ունի զվերակացութիւն քահանայութեան, պարտ է ջան մեծ եւ վաստակ անհանգիստ ցուցանել վասն հաւտին փրկութեան. զի եթէ Յակովբ վասն անբան ոչխարացն ի պարզոյ ցրտանայր, եւ ի տոթոյ տապանայր, եւ քուն յաչացն մերժէր, ո՞րչափ եւս առաւել քեզ պարտ է բանաւոր հաւտիդ վաստակել եւ տքնել անդադար միշտ, եւ դողալ եւ հոգալ հանապազ, եւ ջերմագութ գորովով առաւել քան զհայր գթած եւ քան զմայր մատաղածին խնամել եւ սիրել, եւ խնդրել ոգւոցն նոցա փրկութիւն, եւ հանապազ ուսուցանել բանիւ վարդապետութեամբ, եւ որ առանձինն եւ որ ի մէջ ժողովրդոցֈ 23 Եւ զոր բանիւք ոք ուսուցանէ, նախ գործովք պարտ է կատարել. զի չէ ինչ շահաւոր բան առանց գործոց. Սկսաւ Յիսուս առնել, եւ ապա ուսուցանել. եւ Որ արասցէ ինքն եւ ուսուսցէ այլոց, նա մեծ կոչեսցի յարքայութեանն երկնիցֈ
    24 Ի միտ առ, զի ճրագունք ի լուցելոյ ճրագէ լուսաւորին, եւ ոչ ի խաւարելոցն. եւ ժողովուրդք ի ձեռն սրբոցն սրբին, եւ ոչ յաղտեղացելոցն մեղաւք. զի քահանայն իբրեւ ակն ի մարմնի է ի մէջ ժողովրդոց, եւ պարտ է զամենեքումբք նայել եւ յարդարել եւ մաքրել զամենայն աղտեղութիւնս մեղացֈ 25 Իբրեւ ճրագ է ի վերայ աշտանակի, եւ պարտ է զխաւարն թանձրամած փարատել, եւ զամենայն տունս լուսաւորելֈ 26 Եւ դէտ է եւ պահապան, եւ պարտ է հանապազ բողոքել, զի մի՛ եկեալ թշնամին սրով մեղացն վիրաւորէ, եւ արիւն սպանելոցն ի ձեռաց քոց խնդրեսցիֈ 27 Բժիշկ ես վիրաւորելոցն ի սատանայէ. հանապազ լուա եւ պատեա եւ յարդարեաֈ 28 Աղ ես համեմիչ. սրբեա զամենայն նեխութիւն մեղացֈ 29 Աղբիւր ես փրկութեան. զամենեսեան լուա եւ մաքրեա ի չարեացֈ 30 Հովիւ ես հաւտից. զգոյշ լեր ի գայլոցֈ 31 Առաջնորդ ես ժողովրդոց. դիտեա ո՛րպէս առաջնորդես. ահա համարք կան եւ պատիժք եւ ճշդիւ քննութիւնֈ
    32 Քահանայ, զգոյշ լեր երկիւղիւ. զի չէ ինչ ընդվայր զմարդն ստեղծեալ, եւ ոչ ի կամս են կեանք աշխարհիս. խնդիրք են յածող աչաց, քննինք են անպարկեշտ լսողաց, պատիժք դատարկ բանից, եւ պահանջումն անդէպ խորհրդոցֈ 33 Զի եթէ ասել զեղբայրն յիմար կամ մորոս՝ դատապարտէ, զի՞նչ եւս այլ մթերք մեղաց մեծից գործիցեն. եւ եթէ ակնարկելն պոռնկութիւն գործիցէ, ո՞րչափ եւս առաւել գործն այրիցէ. եթէ երդնուլն ի սատանայէ է, ո՞րչափ եւս առաւել որ սուտ երդնուցուն. եւ եթէ ամբոխելն եւ աղաղակելն վնաս գործէ, ո՞րչափ եւս առաւել ոխս պահելն տանջիցէ ի գեհենին. եւ եթէ ցանկանալն ապականէ, ո՞րչափ եւս առաւել եթէ զգործն ցանկութեանն կատարիցեմք. եւ եթէ չարակնելն չարամահ սատակէ, ո՞րչափ եւս առաւել նախանձն եւ սխալն. եւ եթէ զիւր ինչս չբաշխելն դատապարտէ, ո՞րչափ եւս առաւել որ զայլսն զրկիցէ. եւ եթէ զխոտանն մատուցանել Աստուծոյ՝ նզովս իբրեւ զԿայէնն ընդունի, ո՞րչափ եւս առաւել որ ի զրկանացն մատուցանէ. եթէ գաղտ զեղբաւրէն խաւսելն վնասէ, ո՞րչափ եւս առաւել քսսելն նենգութեամբ. եւ եթէ որ զընկերն բամբասէ՝ ի հուր առաքի, ո՞րչափ եւս առաւել որ զքահանայն եւ զվարդապետն բամբասեն. եւ եթէ պահարանք եւ սիբնկոնք ի կռապաշտութիւն տանին, ո՞րչափ եւս առաւել յուռութք եւ հմայք դիւականք. եւ եթէ սգալն վասն մեռելոց հեթանոսութիւն է, ո՞րչափ եւս առաւել կոծել եւ փետել. եւ եթէ որք լկտին եւ ծիծաղին՝ որպէս զորոմն ի հուր արկանին, ո՞րչափ եւս առաւել որք ի թատերսն ընթանան. եւ եթէ առտնին զարդարելն չէ գովելի, ո՞րչափ եւս առաւել որ ի տեսիլս հրապարակին պճնիցի. եւ եթէ զրկելն ի սեղանն դատապարտէ, ո՞րչափ եւս առաւել խորելն եւ գողանալն յեղբաւրէն. եւ եթէ յամել ի գինւոջն պատուհասէ, ո՞րչափ եւս առաւել շուայտութեամբ զեղխեալսն եւ զորկորստութեամբ արբեալսն, զոր հին եւ նոր պատուիրանք պատուհասենֈ
    34 Եւ արդ տես, զի այս ամենայն եւ որ ինչ նման է սոցին՝ ի տանջանսն դատապարտեն զգործելիսնֈ 35 Եւ դու որ վերակացուդ ես եկեղեցւոյ՝ եթէ ծուլասցես ինչ, եւ ոչ զգուշանայցես զայս ամենայն ճշդիւ խրատել եւ քննել, գիտեա՝ զի արիւն կորուսելոյն ի ձեռաց քոց խնդրեսցիֈ 36 Եւ եթէ անձին տանջանաց ոչ ոք կարէ հանդարտել, ո՞րչափ եւս առաւել այնքան ոգւոցն լինել պարտապան. յո՞ր խաւար երթայցէ, եւ կամ քանի՞ գետք հրահոսք իցեն նմա բաւական, եւ քանի՞ գուբք խաւարայինքֈ 37 Այլ զգոյշ լեր, հանապազ բողոքեա, աղաղակեա անդադար, քննեա եւ լուր զամենայն. կարդա փութով եւ խրատեա. զոմանս սաստիւ, զոմանս աղերսիւ, զոմանս փափագելի արքայութեանն փափկութեամբն յորդորեա. զոմանս չար ահեղ տանջանացն երկիւղիւն հիացո. զոմանս ի մէջ եկեղեցւոյ խրատեա, զի այլքն ուսցին. զոմանս առանձինն յանդիմանեա, զի մի՛ ի բազմաց ամաւթոյն ուրացեալք՝ զյանդիմանութիւն արհամարհիցեն. եւ եթէ արհամարհիցեն իսկ, դու մի՛ աղաղակաւ հակառակիցիս, զի ծառայի տեառն չէ պարտ հակառակող լինել, այլ հեզ առ ամենեսին, զի թերեւս տացէ մնա ապաշխարութիւնֈ
    38 Բայց դու մի՛ մեծարու ինչ զքեզ համարիցիս. այլ արհամարհեա զփառս աշխարհիս. անարգեա զսուտակասպասացն զգովութիւնն. յիշեա զպատուհասն զՀերովդէի՝ որ զգովութիւնն ընկալաւֈ 39 Յաղագս որոյ եւ դու մի՛ ինչ անձինդ շուք դնիցես, եւ մի՛ պատիւ ինչ քեզ որոներ. այլ պաշտեալ զամենեսեան սպասաւոր լեր ամենեցուն, ծառայ զքեզ անուանեաֈ 40 Յիշեա եւ զծառայելն Քրիստոսի, զղենջակին սփածանիլն, զջուրն ի կոնքն արկանելն եւ լուանալ զոտս աշակերտացն, ոչ մարդ զմարդոյ, այլ Աստուած զմարդոյ. որ է ճշմարիտ խոստովանութիւն եւ խոնարհութիւն եւ սերտ ծառայութիւն. Ոչ եկն պաշտաւն առնուլ, այլ պաշտելֈ 41 Այս է քո վարդապետն, եւ ոչ հեծեալքն եւ մեծարեալքնֈ 42 Արդ դու նմա լեր նմանող, եւ հաւտք քո քեզ նմանեն. որպէս եւ Պաւղոս ասէ. Նմանողք եղերուք ինձ, որպէս եւ ես Քրիստոսիֈ 43 Ահա դու նոյն ինքն Պաւղոս ես՝ որ քարոզես, եւ նոյն ժողովուրդդ որ ուսուցանես. եւ ահա մարդ էր քո նմանող ի Կիւլիկեա գաւառէ ի Տարսոն անուն քաղաքէ. եւ չունէր ինչ աւելի քան զքեզ, բայց միայն զյաւժարութիւն եւ զվաստակն որով զշնորհս Հոգւոյն Սրբոյ ընկալաւ. որ եւ քեզ չէ ինչ արգել, այլ միայն յաւժարել եւ վաստակել, եւ զշնորհս Հոգւոյն Սրբոյ ստանալֈ
    44 Արդ մի՛ ինչ պատճառեր, եւ ընդ այս եւ ընդ այն ինչ բաղբաղեր. բայց միայն արթուն լեր աղաւթից եւ փոյթ վարդապետութեան. ըստ նմանութեանն Պաւղոսի ընդ հիւանդսն հիւանդացիր, ի մեղուցելոյն վերայ ողբա, ընդ գայթակղեալսն տրտմեա, զտկարացեալսն զաւրացո, եւ ցոյց զջան նոցա, հատ զծով եւ զցամաք վասն նոցաֈ 45 Ի վաստակս մի՛ վհատիր, յամաւթոյ մի՛ լքանիր, ի բանից մի՛ ակնածեր. այլ թէ եւ սովամահ եւ ծարաւահատ եւս հասանէ լինել վասն նոցա փրկութեան, ընկալ խնդութեամբֈ 46 Զի ոչ որկորստութեամբ ոք եղեւ մարգարէ, եւ ոչ արբեցութեամբ առաքեալ. այլ նեղեալք եւ չարչարեալք յամենայն ցանկութեանց. որ եւ քեզ պարտ է լինել նմանող քաջացն եւ առաքինեաց, եւ ոչ գայլացելոցն հովուաց՝ որք անուամբ միայն են հովիւք, եւ ի հաւատսն գազանաբար յարձակին եւ գայլաբար կոտորեն եւ ցրուեն եւ կորուսանեն. եւ ոչ զհոգս ինչ հոգւոցն հոգան, եւ ոչ ընդ մեղացն նոցա վարանինֈ 47 Ոչ խնդիրք են գողոցն, եւ ոչ համարք պոռնկացելոցն. ոչ քննումն բամբասողացն, եւ ոչ փոյթ է զարբեցելոցն ինչ. ոչ դիւթական հմայիցն են պատժողք, եւ ոչ յուռթոցն պահանջողք. ոչ դիւական թատերացն են անարգիչք, եւ ոչ հեթանոսական լալեացն են խափանիչք. ոչ զնախանձոտն յանդիմանեն, եւ ոչ զոխապահսն թշնամանեն. ոչ վասն չարեաց ինչ սաստեն, եւ ոչ վասն հեղգութեանց ինչ պատուհասեն. ոչ յողորմութիւն զոք յորդորեն, եւ ոչ յաղաւթս փութացուցանեն, եւ ոչ ամենեւին զոք վասն ուղղութեան տրտմեցուցանենֈ 48 Այլ զամենայն փոյթ ի մարմնաւորսն եւեթ ցուցանեն. իբրեւ պատճառանս ինչ կենաց իմն աշխարհիս ստանան զքահանայութիւնն, յաղագս մարմնոյ հեշտութեան, վասն ուտելոյ եւ ըմպելոյ, եւ գիւտոյ ընչից, յաղագս պատուի եւ գահերիցութեան եւ սատանայական սնափառութեանֈ 49 Վասն որոյ ոչ որբոյն ողորմին, եւ ոչ յայրին խնայեն. այլ պատժովք մուտս խնդրեն, եւ պատուհասիւք ինչս ժողովեն յանուն եկեղեցւոյն. բռնութեամբ վարին, եւ իշխանութեամբ հրամայեն, եւ քահանայական ինչ ոչ երեւին. եւ ոչ զՊետրոսին երբէք ածեն զմտաւ՝ թէ Արածեցէք որ ի ձեզ հաւտ է յԱստուծոյ, վերակացու լինել մի՛ իբրեւ ակամայ, այլ կամաւ ըստ Աստուծոյ. մի՛ զաւշաքաղութեամբ, այլ յաւժարութեամբ. մի՛ իբրեւ տիրելով ի վերայ հաւտին, այլ լինել աւրինակ գործոց բարութեանցֈ 50 Զի ի ժողովրդոցն, ասէ, թէպէտ եւ բիւր անգամ անկանիցին, կարեն հասանել ներելոյ եւ թողութեան. իսկ վարդապետ ոք եթէ զնոյն ախտ ախտանայցէ ի ժողովրդեանն, յամենայն պատասխանւոյ զրկեալ գտանիցի, եւ զվերջին պատժոցն տացէ զտոկոսիս. զի կարի դժուարաւ է ապրել առաջնորդացն մեղուցելոցֈ
    51 Վասն որոյ եւ դու հովիւդ հաւատարիմ, լուր առաքելական հրամանին, եւ մի՛ նմանիր պղծոցն եւ կորուսելոցն զորս հուրն այրելոց է. որք զանուն միայն հովուացն ունին, եւ զյափշտակութիւն գայլոցն յափշտակեն. ընդ որս համարս տալոց են չարաչարս, զի ուսուսցեն եւ խրատեսցեն ըստ հաճոյիցն Աստուծոյֈ 52 Այլ ի կամս անձանց իւրեանց շրջելով՝ անկան կերակուր չարաժանի գազանին՝ որ կարեվէր վիրաւորէ, եւ չարաչար սպանանէֈ 53 Յիշեա եւ զՀեղի. թէպէտ եւ վարս անարատս ունէր, այլ քանզի զաւրէնսն Աստուծոյ տեսանէր եւ անտես առնէր, անհնարին վրիժուց պատժեցաւֈ 54 Այլ դու միշտ խրատեա, եւ վաստակեա անդադար վասն հաւտիդ փրկութեան, զի եւ հովիւդ ապրեսցիս ի պատժոց պատուհասիցֈ 55 Ի միտ առ՝ զի եւ զգազանակերն եւ զգողահանն տուժին ի հովուացն, եւ զդրոշմն եւ զմորթ մեռելոյն ճշդիւ պահանջեն, եւ զհամար շաղղակեր անդամոցն խնդրեն. եւ որ ոչ զամենայն հաւաստեաւ ի մէջ բերիցէ եւ վկայիւք հաւատարմացուսցէ, սաստիկ պատժոց լինի պատժապարտ, եւ լի բազում ամաւթով մերժի ի հաւտէնֈ 56 Եւ արդ եթէ վասն անբան ոչխարացն այնպիսի խնդիրք եւ պատիժք պահանջին, ո՞րչափ եւս առաւել վասն հոգւոցն կենդանեաց, ընդ որոց եւ Քրիստոս մեռաւ, ահեղ համարս ի քահանայիցն պահանջիցէֈ 57 Թերեւս սակաւիկ ինչ ծուլասցեն վասն բանաւոր հաւտին տեսչութեան. վասն զի ճշդիւ են համարք եւ անհնարին են տանջանք, որք առաջնորդութիւն ստանան եւ ոչ առաջնորդենֈ
    58 Տես թէ քանի՞ մահուց պարտապան է զաւրավարն ի թագաւորէն՝ թէ զզաւրսն առեալ յապրեցուցանել, եւ ի ծուլութենէ ի սուր մատնեսցէ. եւ կամ դէտ՝ որ ոչ զգուշացոյց, ո՞չ ապաքէն ամենայն արիւն սպանելոցն ի ձեռաց դիտին պահանջեսցիֈ 59 Եւ որք առնուն աւանդ ի թագաւորաց, եւ սակաւ ինչ անտի կորիցէ, սաստիկ պատժաւք պատուհասինֈ 60 Տես եւ զծառայիցն զպատիժս որք յարքունեացն վնասեսցեն. հայեա եւ ընդ պահապանս հաւտից, զի փոսս փորեն եւ կարս ձգեն եւ ղամբարս դնեն, եւ շունք շուրջ զհաւտիւն շրջին՝ զի մի՛ գազանաբեկ լինիցին. եւ եթէ սակաւ ինչ ծուլասցին եւ քնոյ զանձինս տայցեն, գայլք եւ գողք դարանակալք մտեալ ի հաւտիցն յափշտակեն եւ ցրուեն եւ վիրաւորենֈ 61 Եւ արդ տես ո՞րչափ եւս առաւել է մարդ քան զոչխար. եւ եթէ անբան ոչխարացն նոյնքան պիտոյ է զգուշութիւն յերեւելի գայլոցն յափշտակութենէ, քանի՞ եւս զգուշալի պահպանութիւն ոգւոց մարդկան պիտոյ իցէ յաներեւոյթ նետից սատանայի, որ գումար հասեալ կայ ի վերայ, եւ պատեալ պաշարէ զամենեսեան վարմիւք եւ ցանցիւք, եւ յածի շրջի զամենեքումբք, եւ նետս իբրեւ յամպս տեղէ ի խորհուրդս մարդկան, յոմանս ագահութիւն, յոմանս այլազրկութիւն, յոմանս պոռնկութեամբ, յոմանս շնութեամբ, յոմանս գողութեամբ, յոմանս ատելութեամբ, յոմանս սպանութեամբ, յոմանս նախանձու, յոմանս ոխակալութեամբ, յոմանս բամբասանաց, յոմանս բարկութեամբ, յոմանս նենգութեամբ, յոմանս մեղմեխանաց, յոմանս չարակնութեան, յոմանս չարաբանութեան, յոմանս դեղատուութեան, յոմանս վաճառաց զրկութեան, յոմանս վաշխաժողովութեան, յոմանս չափոց եւ կշռոց նենգութեան, յոմանս դիւթոց եւ յուռթաց եւ դիւթութեան, յոմանս թատերասիրութեան, յոմանս պճնողութեան, յոմանս սատանայական սգոյ տրտմութեան, յոմանս անյուսութեան, յոմանս անհնազանդութեան, յոմանս անժուժկալութեան, յոմանս անհաւատութեան, յոմանս սնափառութեան, յոմանս ձանձրութեան, յոմանս մոռացութեան, յոմանս ստութեան, յոմանս հայհոյութեան, յոմանս քինահանութեան, յոմանս երդմնակերութեան, յոմանս ստախաւսութեան, յոմանս որկորստութեան եւ արբեցութեան եւ ամենայն զաւշաքաղութեան եւ ամբարտաւանութեան եւ ամբարհաւաճութեան եւ պղծութեան, եւ այլ եւս ախտից բազմութեան՝ զոր եկեալ հոսէ սատանայ ի սիրտս ամենեցուն, եւ կարեվէր վիրաւորէ, եւ չարամահ սպանանէֈ
    62 Եւ քո զայս ամենայն տեսեալ անտե՞ս առնես եւ անփոյթ, եւ հեղգաս եւ ոչ լաս եւ ոչ ողբաս զայնչափ վիրաց բազմութիւնֈ 63 Սարսեա եւ սոսկա յահեղ բեմբէն երկիւղէ, թէ որո՞վ աչաւք եւ երեսաւք զՏէրն փառաց տեսանիցես. եւ քանի՞ գլուխք պատժոց եւ պատուհասից են բաւական վասն քոյոյ ծուլութեանֈ 64 Այլ երկիր ի հովուապետէն, զարթիր ի ծուլութենէդ, եւ առ զնախանձն Փենեհէզի. խոցեա զսատանայ եւ զդեւս, վիրաւորեա զնոսա Սուրբ Հոգւովն. հալածեա զբնակիչս բանսարկուին. ցրեա զզաւրս սատանայի. խորտակեա զաղեղունս չարին, եւ դարձո զնետս ի նոսա. բարբառեա զբանս վարդապետութեան, եւ արա հաւտի քում դեղ ողորմութեան՝ ծերոց, արանց եւ կանանց, ծառայից եւ տերանց, հիւանդաց ախտացելոց. եւ մի՛ ինչ ամենեւին դանդաղեր եւ դատարկանար, այլ անդադար վարդապետեաֈ 65 Դէտ ես, աղաղակեա. տեսուչ ես, յանձանձեա. առաջնորդ ես, յեկեղեցի հետեւեա. հովիւ ես, յուղիղ հաւատս արածեա. բժիշկ ես, զվէրս մեղացն բժշկեա. նաւապետ ես, զնաւդ զերծո յալէկոծութենէդֈ 66 Աւանդ ստացար, եւ համար ունիս տալ՝ թէ եւ սուղ ինչ հեղգայցեսֈ 67 Այլ երկիր ի հովուապետէն, եւ խնդրեա զբանաւոր հաւտս քո զկորուսեալն, եւ զամենեսեան ժողովեա. պարսպեա խրատու վարդապետութեան. զթշնամիսն ընդ Աստուծոյ հաշտեցո. զվարավատնեալսն ի սատանայէ միաւորեա. զհեռացեալսն յեկեղեցւոյ մերձեցո. զվեհերոտսն յաղաւթից ի փոյթ յորդորեա. զկորուսեալսն ի ճշմարտութենէ խնդրեա. զմոլորեալսն յարդարութիւն դարձո. զհիւանդացեալսն յախտից թշնամոյ բժշկեա. զվիրաւորեալսն ի սատանայէ առողջացո. զգլորեալսն անաւրէնութեամբ՝ կանգնեա. զխաւարեալսն անգիտութեամբ՝ լուսաւորեա. զաւտարացեալսն ի պատուիրանացն Աստուծոյ ընտանեցո. զաղտեղեալսն կռապաշտութեամբ՝ լուսաւորեա. զմեղուցեալսն ապաշխարութեամբ արդարացո. զքաղցեալսն ի մարմնոյն Քրիստոսի կերակրեա. զծարաւեալսն արեամբն Քրիստոսի արբոֈ 68 Եւ զամենեսեան արժանաւորս արա ի վերին քաղաքն մտանել այսպիսի գործովք առաքինութեան. ի վարս պարկեշտս յորդորեա. ի հաւատս ուղղափառս զաւրացո. զխոնարհութիւն եւ զհեզութիւն հրամայեա. զպատուիրանապահութիւն եւ զաւրէնս Տեառն կատարել ուսո, զսրբութիւն սրտի եւ զճշմարտութիւն լեզուի, ի ցածութիւն աչաց եւ ի պարկեշտութիւն մարմնոյ. ի ժուժկալութիւն եւ ի համբերութիւն յորդորեա. ի պնդութիւն պահոց եւ ի յաւժարութիւն աղաւթից եւ յառաւելութիւն ողորմութեան ամենեցուն պատուիրեաֈ 69 Զի այսպէս ամենայնիւ կատարեալք եւ սրբեալք եւ լուսաւորեալք կացէք առաջի Քրիստոսի ընդունել զանթառամ փառաց պսակնֈ 70 Որում եւ զմեզ արժանիս արասցէ վայելեալ, եւ փառս տալ Հաւր եւ Որդւոյ եւ Սուրբ Հոգւոյն այժմ եւ միշտ եւ յաւիտեանս յաւիտենից. ամէնֈ
Ժ
ՅԱՂԱԳՍ ԲԱՄԲԱՍՈՂԱՑ ԵՒ ՉԴԱՏԵԼՈՅ ԶՎԱՐԴԱՊԵՏՍՆ
      1 Մթերք հոգոց եւ աղջամուղջք տրտմութեան դիզեալ ի վերայ իմ կուտի հանապազ. զի ախտք չար եւ ահեղ անաւրէնութիւնք մտեալ յեկեղեցի իբրեւ զհուր ի վեր բորբոքեալ, զամենեսեան առ հասարակ այրէ, եւ ի միտս մեր փոքր կարծեցուցանէ սատանայ, որպէս Մարիամայ ետ բամբասել զՄովսէս ծառայ Աստուծոյ, եւ ի միտս նորա փոքր կարծեցուցանէր սատանայ, զի մի՛ ի զղջումն եկեսցէ. եւ վասն այսորիկ ընկալաւ զպատիժս պատուհասիցնֈ 2 Այլ որպէս Քամայն ետ բամբասել զմերկութիւն Նոյի հաւր իւրոյ, եւ ի միտս նորա փոքր կարծեցուցանէր, մինչեւ ընկալաւ զանէծսն ծառայութեան, սոյն հուր եւ այժմ մտեալ յեկեղեցի՝ առ հասարակ զամենեսեան այրէ եւ կորուսանէ, սոյնպէս եւ որոգայթիւք. զի մինն շնայ, եւ մինն բամբասէ, եւ երկոքեանն հաւասար անաւրինին. մինն գողանայ, եւ միւսն բամբասէ, եւ միապէս պատուհասին. մինն արբենայ, եւ միւսն զարբեցողն բամբասէ, եւ համանման դատապարտինֈ 3 Եւ ամենայն իսկ զամենայն բնութիւն մեղացն մինն գործէ, եւ միւսն բամբասէ, եւ միահաւասար դատին եւ տանջին. քանզի ոչ եթէ զգողանալն եւ զշնալն առաւել եւս անաւրէնութիւն ցուցանէ Պաւղոս քան զբամբասելն եւ զարբենալն, այլ միապէս չարութիւն է. միահաւասար զերկոցունցն ելանելն յարքայութենէն միով բանիւ նշանակեալ ասէ՝ եթէ Ոչ գողք եւ ոչ պոռնիկք եւ ոչ արբեցողք եւ ոչ բամբասողք զարքայութիւնն Աստուծոյ ոչ ժառանգենֈ
    4 Եւ արդ ահա ելից սատանայ զբերանս ամենեցուն անաւրէն ախտիւն բամբասանաց, եւ հանապազ անդադար բորբոքին լեզուք ամենեցունց յեղբաւրն բամբասանս եւ ի հայհոյութիւնսֈ 5 Աներկիւղ եւ անկասկածելի իմն տեսանեմ զանձինս որք զանաւրէնութիւնս զայս գործեն, եւ ոչ փութան լուանալ եւ սրբել ապաշխարութեամբ իբրեւ զգողութեան եւ զպոռնկութեան զչարութիւնսֈ 6 Զի եթէ գարշիս ի շնութենէ, գարշեա եւ ի բամբասանաց. զի եթէ չար է շնութիւն, հաւասար առնէ եւ զբամբասողութիւննֈ 7 Այլ առաքեալն աւրէնսուսոյց առաւել եւս ցուցանէ զբամբասանացն անաւրէնութիւնսն ասելովն՝ եթէ Ամենայն որ բամբասէ զեղբայր իւր, զաւրէնսն բամբասէ եւ զաւրէնս դատիֈ 8 Եւ ո՞ր քան զայն անաւրէնութիւնք իցեն, որ աւրինացն Աստուծոյ ոչ առնելի է, այլ Տէր եւ դատիչ լինիֈ 9 Մի է, ասէ, աւրէնսդիր եւ դատաւոր, որ փրկէ եւ կեցուցանէ եւ կորուսանէ. դու զի՞ դատիս զայլոյ ծառայֈ 10 Եւ արդ տես թէ քանի՛ մահուց պարտապան է՝ որ զպատիւ եւ զիշխանութիւն թագաւորին յափշտակէ, եւ զդատաւորի դատաստան դատիցի ինքն. զի նա ասէ. Իմ են վրէժխնդրութիւնք, եւ ես հատուցից՝ ասէ Տէրֈ 11 Դու զի՞ դատիս զեղբայր քո, կամ զի՞ անգոսնես զեղբայր քոֈ
    12 Եւ արդ դու դատեալդ եւ դատապարտեալդ մեղաւք, ո՞չ սոսկաս եւ դողաս դատել զայլոյ դատաստան. որ ոչ եթէ զմարդ ոք արհամարհեցեր եւ թշնամանեցեր, այլ զԱստուած. եւ զպատիւ եւ զիշխանութիւն նորա յափշտակեալ դատիս զդատաստան նորա, չյիշելով զբանն սուրբ աւետարանին որ ասէ՝ թէ Մի՛ դատիք, զի մի՛ դատիջիք. զի որով դատաստանաւ դատիք, նովին դատելոց էք ասէֈ 13 Սրբոց է դատել, եւ անարատից է յանդիմանել. եւ զայն առանձինն եւ աղաչանաւք, եւ ոչ հրապարակաւ զմեղս ուրուք յանդիմանել, եւ կամ գաղտ ի նմանէն ի լսելիս ուրուք բամբասելֈ 14 Եւ են մեղք ահեղք եւ անաւրէնութիւնք. զի ով ոք ի խեղութեան ինչ իցէ եւ զայլս խեղութեամբ թշնամանէ, ո՞չ ապաքեն յառաջ քան զնա զինքն թշնամանիցէֈ 15 Այլ եւ զի ինքն իսկ թէ եւ բիւր չարիք ստացեալ ունի, ծածկեալ խաղաղէ. եւ զեղբայրն թէ եւ սուղ ինչ յանցանիցէ, սահի, շրջի, եւ յամենեցուն լսելիս արկանէ, եւ լինի դառն դահիճ եւ քննիչ չարաչար եղբաւրն յանցանացնֈ 16 Յիւրում ականն գերան կայ եւ ծածկէ, եւ զշիւղ ական եղբաւրն որոնէ. զոր եւ Քրիստոս ոչ միայն մեղաւոր ասէ, այլ եւ կեղծաւոր եւս կոչէ. Կեղծաւոր, ասէ, հան նախ զգերանդ յականէ քումմէ, եւ ապա մատիցես հանել զշիւղ յականէ եղբաւր քոֈ
    17 Եւ արդ ո՞վ իցէ քան զնա անամաւթագոյն, որ զիւր մեղաց սխալանս ինչ գիտիցէ, եւ զայն անփոյթ արարեալ հետաքրքիր եղբաւրն յանցանացն լինիցի, բամբասել ի բազմաց լսելիսֈ 18 Եւ զայն ոչ իմացաւ՝ թէ որով ինչ յանցանաւք զեղբայրն բամբասիցէ, նովին մեղաց տանջանաւքն եւ ինքն պատուհասիֈ 19 Եւ հանապազ անդադար բողոքին լեզուք ամենեցուն յեղբաւրն բամբասանս. զի զտանջանս ամենայն մեղացն զոր գործեացն՝ է պատրաստեալ զնոյն տանջանս եւ բամբասողացն հաւասարֈ 20 Եւ արդ ընդէ՞ր այդպիսի տանջանաւք դատապարտիցիս, եւ կամ զի՞նչ ի բամբասանացդ աւգտեցար. զո՞ր ցանկութիւն կամաց քոց կատարեցեր, եւ կամ զո՞ր յաճախութիւն ընչից շահեցար. քաղցո՞ւ ինչ մխիթարութիւն ստացար ի բամբասանացդ, եթէ մերկութեան ինչ ծածկոյթֈ 21 Ոչ այլ ինչ աւելի գտանես, բայց միայն զսոսկ զսատանայ տեսանես զմիտս բամբասողացն՝ որ հանապազ լցեալ յղացեալ կան չարեաւք. իբրեւ զծննդական երկնեն արտաքս զբամբասանս հոսեալ. յուղղան շրջին, եւ խաւսին զեղբաւրէն չարութիւնֈ 22 Կամ ի չար մտաց իւրոց իմանայ, կամ ի յայլմէ ի լսելիս յաւելու չարաչար սերմ եւ զազրացուցիչս, եւ ատելի ամենեցուն զեղբայրն ցուցանէ, եւ զբազումս ի նա գայթակղեցուցանէ. ընդ որոց գայթակղութեան ինքն դատապարտիֈ 23 Որ չար կարծիս զեղբաւրէն հնչեցուցանէ ի լսելիս ամենեցուն. որում եւ ասէ իսկ՝ թէ վայ որ կարծեն, եւ եղուկ որ զկարծիսն տայցեն. Տէր է հատուցանող եւ դատաւոր, բարեացն բարիս, եւ չարարարացն չարիսֈ 24 Դու զի՞ դատիս զեղբայր քո, եւ զի՞ անգոսնես եւ բամբասես. ահա դատաւորն առ դուրս կայ, եւ հատուցանէ իւրաքանչիւր ըստ գործոցֈ
    25 Եւ արդ որպիսի՞ տանջանաւք դատապարտիցին՝ որ ոչ միայն զեղբարս, այլ եւ զվարդապետս եւ զքահանայս բամբասեսցեն. քանզի անաւրինեալ եւ լցեալ են սաստիկ անառակութեամբ, եւ ամենայնիւ սատանայի կան ի հնազանդութիւնֈ 26 Քանզի հեղու զամբարշտեալ զթոյնս իւր ի վերայ, մինչեւ յահեղ անաւրէնութիւնս կործանէ. որպէս եւ ժողովրդեանն յանապատին նախ զՄովսէս ետ թշնամանել, եւ ապա զԱստուած արհամարհել. նոյնպէս եւ հրէական ազգին՝ որ նախ զմարգարէսն կոտորեցին, եւ ապա զՔրիստոս սպանին. նոյնպէս եւ Յուդայի նախ զաղքատացն ետ գողանալ, եւ ապա զՏէրն մատնելֈ 27 Ըստ նմին աւրինակի եւ բամբասողաց նախ զընկերս ետ բամբասել, եւ ապա զվարդապետս եւ զքահանայս, որոց բամբասանքն յԱստուած ելանեն. որպէս եւ ինքն Քրիստոս ասէ՝ թէ Որ զձեզ ընդունի, զիս ընդունի. եւ որ զձեզ անարգէ, զիս անարգէֈ 28 Եւ եթէ որ զքահանայս եւ զվարդապետս բամբասէ, զՔրիստոս թշնամանէֈ
    29 Աշխարհական ես, մի՛ զպատիւ քահանայութեանն բամբասեր եւ հայհոյերֈ 30 Հայեա ի Կորխ եւ ի Դադան եւ ի յԱբիրոն՝ որք զպատիւ քահանայութեանն թշնամանեցին. տես զի բացաւ երկիր, եւ եկուլ զնոսա, եւ հուր ի բանակս նոցա վառեցաւֈ 31 Զգոյշ լեր, զի մի՛ եւ դու զփորձ նոցա առնուցուս՝ որ զպատիւ քահանայութեանն արհամարհեսֈ 32 Քեզ ոչ եթէ զառաջնորդս բամբասել հրամայեցաւ, այլ ունկնդիր լինել եւ պատուելֈ 33 Ունկնդիր լերուք, ասէ, առաջնորդաց ձերոց, եւ հպատակ կացէք նոցա. զի նոքա հոգան վասն ոգւոց ձերոց, եւ համարս տալոց են ընդ ձերֈ 34 Եւ դու հայհոյութեամբ եւ բամբասանաւք պատերազմիս ընդ նմա. տես զի ոչ ընդ նմա, այլ ընդ Աստուծոյ մարտնչիս՝ որ նմա զպատիւ քահանայութեանն շնորհեացֈ 35 Զի ամենայն որ պատուէ զքահանայն, զԱստուած փառաւորէ եւ պատուէ. եւ որ արհամարհէ, զԱստուած թշնամանէֈ 36 Զքահանայս քո մեծարեսջիր, եւ զիշխանս ժողովրդեան քո մի՛ արհամարհիցեսֈ 37 Զի թէպէտ եւ յանպիտանեաց ոք իցէ քահանայն, այլ Աստուած տեսանէ՝ զի վասն նորա եւ զանարգսն մեծարես. զի սրբոյն վասն սրբութեանն ակն ածեսֈ 38 Իսկ վասն Աստուծոյ պատիւ այն է՝ որ զանարգն մեծարիցես. այլ չէ անարգ, Զի հրեշտակ Տեառն ամենակալի է քահանայնֈ 39 Եւ եթէ արհամարհես, յԱստուած մեղանչես՝ որ ետ զձեռնադրութիւն նորա, եւ նովաւ ինքն կատարէ զխորհուրդն եւ զմկրտութիւնն. թէպէտ եւ նոքա չիցեն արժանի ահեղ խորհրդոյն մերձաւորութեան, այլ վասն փրկութեան ժողովրդեանն չարգելու զշնորհս Հոգւոյն Սրբոյֈ 40 Զի եթէ իշովն եւ Բաղաամաւն դիւթովն խաւսեցաւ վասն փրկութեան ժողովրդեանն, ո՞րչափ եւս առաւել անարժան քահանայիւն ինքն գործէ զամենայն վասն մերոյ փրկութեանֈ 41 Եւ դու եթէ սրբութեամբ հաղորդիս ի սուրբ խորհրդոյն, քահանային պղծութիւնն զքեզ ոչ վնասէ. նոյնպէս եւ որ պղծութեամբ մերձենայցէ, քահանայի սրբութիւնն ոչ աւգնէֈ 42 Ապա եթէ համարիցիս՝ եթէ ի ձեռն արատաւոր ինչ քահանայի շնորհք Հոգւոյն ոչ իջանեն ի պատարագն եւ ոչ Աստուած ինչ նովաւ գործէ, ի միտ առ՝ զի բառնաս զկարգս եկեղեցւոյ եւ զանուն քոյոյ քրիստոնէութեանդֈ 43 Եւ եթէ այդպէս իցէ, եւ պատարագն չէ պատարագ ըստ քում ասելոյդ, ապա եւ ոչ ձեռնադրութիւնն ձեռնադրութիւն, եւ ոչ կարգ քահանայութեան հաստատուն. ահա յոյսդ քո քրիստոնէութեանդ սնոտի է, զի ամենեքին ընդ մեղաւք եմք գրաւեալքֈ
    44 Եւ արդ մի՛ ինչ այսպիսի ածեր զմտաւ, եւ մի՛ քններ զվարս առաջնորդին, եւ մի՛ զքահանայս եւ զվարդապետս քո բամբասերֈ 45 Չառեր հրաման քննել զմեղս ուրուք, թող թէ զքահանային. Աստուծոյ է քննել եւ դատել, դու զի՞ քննես եւ դատես եւ հայհոյեսֈ 46 Զի եթէ զընկեր չառեր հրաման դատել եւ քննել եւ բամբասել, ո՞րչափ եւս առաւել զքահանայս եւ զվարդապետսֈ 47 Զքո վարսդ քննեա եւ դատեա, եւ մի՛ զառաջնորդաց. բայց եթէ ի հաւատս ինչ անպիտան իցէ, եւ թիւրս ինչ ուսուցանիցէ, փախիր ի նմանէ, մի՛ մերձենար եւ մի՛ ճաշակեր եւ մի՛ հաղորդիր ընդ նմա եւ մի՛ հուպ լինիր. զի որ ի նմա հաւատս թերին է, եւ թիւրս ինչ ուսուցանիցէ, եթէ Պաւղոս իսկ իցէ՝ կամ հրեշտակ, մի՛ հաղորդիցիս. զի չէ առանց պատժոց անխտիր հաղորդիլնֈ 48 Զի վասն հաւատոց քո է քննել, եւ վասն վարուց Աստուծոյ է դատելֈ 49 Եւ եթէ ի հաւատս առողջ իցէ քահանայն, հնազանդ եւեթ լեր նմա. վասն վարուց մի՛ ինչ հայհոյերֈ
    50 Աշակերտ ես, մի՛ դատիս զվարդապետն. Քրիստոս է որ քննէ եւ դատիֈ 51 Զի եթէ ընդ դատարկ բանի համարս տալոց եմք, եւ կամ զեղբայրն մորոս եւ անարգ ասիցես՝ ի հուր առաքիս, իսկ ո՞րչափ եւս առաւել պատժոց արժանի համարիցիք, որ զվարդապետն եւ զքահանայն Աստուծոյ բամբասիցէ հայհոյութեամբֈ 52 Ոչ եթէ նա ազատ ինչ իցէ ի պատժոց՝ որ զխեղճ ինչ մեղաց ունիցի, եւ ի սպասաւորութիւն սրբոյ սեղանոյն յանդգնիցի, այլ ահեղ հրով եւ աններելի տանջանաւք է դատելոցֈ 53 Զի չեն ինչ, ասէ, այնչափ մեղք չարաչարք՝ որ կարող են զբոլոր զբարկութիւնն Աստուծոյ զարթուցանել քան զայն՝ որ անարժանութեամբ ոք ի քահանայութիւն մերձենայցէ. զի սպասաւոր անարատին պարտ է անարատ լինել ոգւով եւ մարմնով, զի ի ձեռն անարատին արատաւորքս ապրեսցուքֈ 54 Իսկ արհամարհողքն ի քահանայից՝ որ զխեղճ մտացն ինչ գիտիցեն, եւ արհամարհանաւք ի սուրբ սեղանն մերձենայցեն առաջի ահեղ խորհրդոյն, մեծամեծ եւ չարապատիժս տանջանաց նոցա պատրաստեալ է՝ առնուլ զվրէժս ահագին յարհամարհողաց Աստուծոյֈ 55 Յիշեա զորդիսն Ահարոնի՝ որք արհամարհանաւք ի սպասաւորութիւն մտանէին, եւ հուր բարկութեան եկեր զնոսա. յիշեա զորդիսն Հեղեայ՝ որք անարժանութեամբ սրբութեանցն սպասաւորէին, եւ սուր եկեր զնոսա. վասն նոցուն կորեաւ եւ Հեղի, եւ բազումք յԻսրայէլէ սատակեցան. զի եթէ ի հնումն այսպէս էր, ո՞րչափ եւս առաւել ահեղ վրէժխնդրութիւն ի նորումս պահանջիցի, եթէ ոք անաւրէնութեամբ ի սպասաւորութիւն ահագին խորհրդոյն մերձենայցէֈ
    56 Արդ քահանայք եթէ սուղ ինչ յանցանիցեն, եւ խղճիւ ի սուրբ խորհուրդն մերձենան, այսպիսի են տանջանք. բայց դու չառեր հրաման բամբասել եւ արհամարհել. զի ոչ զմարդ, այլ զԱստուած հայհոյես եւ արհամարհեսֈ 57 Արհամարհեցին զՄովսէս ժողովուրդն, եւ Աստուած իւր համարեցաւ. արհամարհեցին զՍամուէլ որդիքն Իսրայէլի, եւ Աստուած իւր համարեցաւ. Ոչ եթէ զքեզ անարգեն, այլ զիս արհամարհեն. զի ամենայն որ բամբասէ եւ արհամարհէ զքահանայն, յԱստուած մեղանչէֈ 58 Մի՛ ասեր՝ թէ ստոյգ են բամբասանքս, եւ ամենայն ոք գիտէ. զի եթէ ստոյգ է՝ ոչ մեր այն, այլ դատաւորին է քննելֈ 59 Տես զի զմահապարտն ոչ ամենեքեան քննեն եւ դատին, այլ դատաւորքն միայն. բայց դու մի՛ դատիր զուրուք դատաստան, եւ մի՛ խաւսիր զումեքէ, եւ մի՛ լսեր զումեքէ. եւ եթէ լուար բան զեղբաւրէն՝ մեռցի ի սրտի քում, զի ոչ եթէ ծակէ եւ ելանէֈ
    60 Եւ արդ մի՛ զմիմեանս բամբասեսցուք. զի ըստ իւրաքանչիւր գործոց կալոց եմք առաջի Աստուծոյ, եւ ըստ իւրաքանչիւր գործոց համարս տալոց եմք պատուհասից, եւ իւրաքանչիւր զիւր բեռն բառնալոց եմք, եւ ընկերին ոչ ոք կարէ աւգնելֈ 61 Զի ի բազում աղէտից գեհենին, եւ յահէ հրացան հոսանացն գետոյն յորդութեանց համարի՝ թէ միայն իցէ ի տանջանս վասն չարակսկիծ ցաւոցն վարանաց. զի բորբոքումն գազանացեալ հրոյն իբրեւ շնչաւոր իմն շանթիւք յարձակի առնուլ զվրէժս արհամարհողացն Աստուծոյֈ
    62 Եւ արդ որոց այսպիսի ահեղ արհաւիրք եւ դառն դատաստանք մնան, պարտ է զիւրաքանչիւր հոգս հոգալ, եւ զիւրաքանչիւր վաստակս վաստակել, եւ զիւր մեղսն կոծել, եւ զիւր յանցանսն քննել, զիւր չարիսն որոնել, զիւր աղէտսն միայն ածել զմտաւ, զիւրն սգալ եւ հառաչել, զիւրն լալ եւ ողբալ, եւ հանապազ զիւր անաւրէնութիւնսն բամբասել, եւ վասն իւր մեղացն չարախաւսել, եւ ոչ զյանցանս ընկերին որոնել, եւ մանաւանդ զքահանայիցն եւ զվարդապետացնֈ 63 Զի քահանայն վասն քո դեգերեալ կայ յեկեղեցւոջն. պաշտէ եւ սպասաւորէ վասն քո. ընթեռնու եւ վարդապետէ վասն քո. ձեռս ի վեր ամբառնայ վասն քո. մատակարարէ խորհրդոյն վասն քո. միշտ պատարագ մատուցանէ հանապազ վասն քո. զուխտ քո ընծայէ Աստուծոյ. զտաւն քո կատարէ հանապազ. զմոլորեալս քո ուսուցանէ եւ դարձուցանէ զերախայս քո մկրտէ. մեղուցելոցն վարդապետէ. վասն ապաշխարողացն խնդրէ թողութիւն. վասն աստուածպաշտութեան զգուշացուցանէ. զհանգուցեալս քո աւրհնութեամբ յղարկէ. զհարսանիս քո եւ որդւոց քոց ուրախութեամբ պսակաւք յորդորէ եւ շքեղացուցանէ, եւ զթշնամին յամաւթ առնէ. վասն կենաց եւ փրկութեան քո աղաչէ. վասն պատուհասից քոց անկանի առաջի Աստուծոյ յարաժամ. պաղատի վասն քոյոյ փրկութեան միշտ զՏէրն քո ընդ քեզ հաշտեցուցանել, ողորմութիւն եւ թողութիւն մեղաց քոց խնդրէ անդադար. եւ վասն հոգւոյ քոյ յամենայն ժամ հոգայ, եւ մարմնոյ քում սպասաւորէ հանապազ, եւ առաւել քան զարծաթագին կայ քեզ ի հնազանդութեանֈ
    64 Եւ արդ այսպիսի ծառայութիւն եւ աւելի քան զսոյն քեզ քահանայն հարկանէ, եւ ընդ այսր ամենայնի քահանայն հայհոյութիւնս եւ բամբասանս լսէ. եւ որպիսի՞ հուրք եւ տանջանք ահեղք եւ աններելիք քեզ սպասեալ մնան. ընդ որոյ երախտեացն պարտ էր քեզ ծառայել քահանային, աղաչել եւ մաղթել, անձամբք եւ որդւովք սպասաւորել, եւ իբրեւ յԱստուծոյ երկնչել, եւ իբրեւ ի հաւրէ սպասաւորել, եւ իբրեւ յերախտաւորէ պատկառել, իբրեւ զանձն եւ զհոգի քո սիրել, զտրտմութիւն նորա սփոփել, եւ զվաստակ նորա երանել, ի վարդապետութիւն զաւրացուցանել, զտկարութիւն ինչ մխիթարել, կերակրել եւ յագեցուցանել, եւ զամենայն մարմնաւորս նորա հոգալ, զնա միայն հոգեւորացն պարապեցուցանելֈ 65 Զայս եւ բազում եւս այսպիսի երախտիս պարտ էր հատուցանել քեզ ընդ քահանային վաստակոցն, եւ ոչ բամբասանս եւ հայհոյութիւնս եւ արհամարհանս անակնածելիսֈ
    66 Եւ արդ զայս ամենայն լսելով շիջուսցուք զբորբոքեալ հնոց հայհոյութեան, դադարեսցուք զհուրն արհամարհանացֈ 67 Սանձեցէք զլեզուս ի չարախաւսութենէ. մաքրեցէք եւ զաչս ի յարատ հայեցուածոց. ուղղեցէք զսիրտս ի չար խորհրդոց. ծառայեցէք Տեառն երկիւղիւ. պատուեցէք զվարդապետս. հնազանդեցարուք քահանայից. սպասաւորեցէք հիւանդաց. զգեցուցէք զմերկս. լցուցէք զքաղցեալս. սփոփեցէք զնեղեալս. աւգնեցէք տնանկին, եւ անդադար վաստակեցէք աղաւթիւք, պահաւք եւ ողորմութեամբֈ 68 Այս է ձեզ ճանապարհ փրկութեան՝ որ հանէ ի վերին քաղաքն փափագելի յանանց վայելչութիւնս. յորս եւ մեզ եղիցի վայելել, եւ փառս տալ Հաւր եւ Որդւոյ եւ Հոգւոյն Սրբոյ այժմ եւ յաւիտեանս. ամէնֈ
ԺԱ
ՎԱՍՆ ՍԻՐՈՅ ԵՒ ՄԱԽԱՆԱՑ ԵՒ ՆԱԽԱՆՁՈՒ
    1 Ոչ ինչ պիտոյ է որ յաղագս սիրոյ նորագոյնս ինչ խնդիրք. զի ունիմք զնոյն ինքն Քրիստոս սիրոյ մեզ վարդապետ, որ ասաց՝ եթէ սիրեսջիք զմիմեանս. եւ եթէ սիրէք զիս, զպատուիրանս իմ պահեսջիք. զի գլուխ պատուիրանին սէր է. եւ որ կամի մերձենալ յաստուածպաշտութիւն, յառաջ քան զամենայն պատուիրան զսէրն պարտ է ստանալ. Յայսմ ծանիցեն ամենեքեան եթէ իմ աշակերտք էք՝ եթէ սիրիցէք զմիմեանս, որպէս ես զձեզ սիրեցիֈ 2 Զի ինքն իսկ սէր է, եւ Յովհաննէս զԱստուած սէր կոչէ. եւ որ կայ ի սէր նորա, նա յԱստուած բնակէ, եւ Աստուած ի նմա. զի զհրամանս սիրոյ նորա կատարեացֈ 3 Զի սէր եւ ի հնումն եւս քարոզէր. այլ ի նորումս Քրիստոս եւ զսիրելիս եւս հրամայէ սիրել, եւ զթշնամիս եւս սիրել, եւ զանձն եւս դնել ի վերայ սիրոյ սիրելւոյն. եւ նա զանձն իւր եդ ի վերայ թշնամեաց եւ սիրելեաց, զի զպատուիրանն սիրոյ ոչ բանիւք միայն, այլ եւ արդեամբք ի մեզ հաստատեսցէֈ 4 Վասն որոյ եւ մեք զԱստուած սրտիւ սիրեսցուք, եւ զպատուիրանս նորա երկիւղիւ պահեսցուք. զի այս է սիրելն զԱստուած՝ եթէ զպատուիրանս նորա սրտիւ պահեսցուք. եւ պատուիրանք նորա այս են՝ զի ճշմարտիւ սիրեսցուք զմիմեանս. եւ ամենայն որ ճշմարտիւ սիրէ զեղբայր իւր, նա պահէ զպատուիրանս նորաֈ
    5 Եւ այս է ճշմարտիւ սիրելն՝ յորժամ ոչ վասն երախտեաց իրիք սիրեսցուք, եւ ոչ վասն ընդելական իրիք սովորութեան, եւ ոչ վասն քաղցրահայեաց երեսաց, եւ ոչ վասն ազգի ինչ գթոյ, եւ ոչ սէր փոխանակ սիրոյ սիրեսցուքֈ 6 Այլ միայն վասն պատուիրանին Աստուծոյ զամենեսեան սիրեսցես, եւ ընդ ամենեսեան զխաղաղութիւն ունիցիսֈ 7 Բայց զընչիցն կարողութիւնն կարաւտելոյն միայն բաշխեսցես, իբրեւ վշտացելոց իւրոց անդամոց խնամ ունել աղքատին. վասն զի ամենեքեան անդամք եմք միմեանց, եւ պարտիմք ընդ վշտացելոյն միոյն անդամոյն՝ այլոց անդամոցն վշտանալ ըստ ասելոյն Պաւղոսի, եւ տալ զանձն ի չարչարանս վասն սիրոյ ընկերին. որպէս եւ Քրիստոս ետ զանձն իւր ի չարչարանս վասն մերֈ 8 Զի թէ նա որ Աստուած էր՝ այնչափ յանարգութիւն էջ վասն մեր եւ թշնամեաց եւ ատելեաց, մեք զի՞նչ պատասխանի ունիցիմք եթէ չսիրեսցուք զմիմեանս ըստ պատուիրանին զոր պատուիրեաց մեզ սիրել զթշնամիս, աւրհնել զհալածիչս, բարի առնել այնոցիկ՝ որ ատենն զմեզ, եւ աղաւթս առնել ի վերայ հալածողացնֈ 9 Զի սէր ընդ սիրոյ եւ մաքսաւորք հատուցանեն. բայց այն էր վասն պատուիրանին՝ որ զթշնամիսն սիրեցին. եւ ըստ զաւրութեանն իւրում աւգնեսցէ ամենեցուն. զկարաւտեալսն մխիթարեսցէ. զտրտմեալսն սփոփիցէ. ընդ զրկելոյն խաւսեսցի վրէժխնդրութիւն. անաւգնականին աւգնեսցէ. հիւանդացելոյն սպասաւորեսցէ. զմոլորեալն ի գիտութիւն ածիցէ, եւ զամենայն տկարութիւն եղբաւրն լցուսցէ, եւ զինչս եւ զաւրութիւն ամենեցուն ի կիր արկանիցէ, եթէ հաւատացելոցն է ամենայն ինչ հասարակացֈ
    10 Եւ արդ այսպէս սիրել պարտ է զեղբարս քրիստոնէին եւ աշակերտին Քրիստոսի. զի Յայսմ ծանիցեն ամենեքեան եթէ իմ աշակերտք էք, եթէ սիրիցէք զմիմեանսֈ 11 Զի քան զոգի մարգարէութեան ընդունել՝ առաւել է սիրելն զեղբայրն, եւ քան զկոչումն առաքելութեան բարձրագոյն է, եւ քան զպատիւ մարտիրոսացն պատուական է, եւ ի վէր քան զամենայն առաքինութիւնս պատուեալ երեւի, եւ ամենեւին իսկ իբրեւ զթագաւոր ի մէջ ռամկաց պայծառացեալ ի վայելչանացֈ 12 Զի թէպէտ եւ մեծ է վայելչութիւն կուսանաց, բայց առ սիրոյ պայծառութեանն նուազին ամենայն լուսաւորութիւնք առաքինութեան. որպէս ի ճառագայթից արեգականն ծածկին ամենայն պայծառութիւնք աստեղաց, ուր ողորմութիւնք լինին առանց սիրոյֈ
    13 Եւ արդ զիա՞րդ լինիցին ողորմութիւնք առանց սիրոյֈ 14 Յորժամ սնափառութեամբ ոք ախտիւ ի ցոյց մարդկան առնիցէ. եւ կամ նովիմբ ախտիւ ոք ի գանս եւ ի բանտս մաշեսցի, եւ ի հուր այրեսցի, ոչ ինչ աւգտի. որպէս եւ Պաւղոս ասէ. Եթէ ջամբիցեմ զամենայն ինչս իմ աղքատաց, եւ մատնիցեմ զմարմինս իմ յայրումն, եւ սէր ոչ ունիցիմ, ոչ ինչ աւգտիմֈ 15 Զի որ սրտիւ ոք սէր սրբութեամբ ոչ ունիցի, թէպէտ եւ զհոգիս մարգարէութեան ունիցի, եւ շնորհս առաքելութեան, եւ բազում խստամբերութեամբ զանձն չարչարիցէ, եւ բանիւ վարդապետութեամբ զբազումս լուսաւորեսցէ, եւ հաւատովք նշանս մեծամեծս առնիցէ, եւ զլերինս փոփոխիցէ, ամենեւիմբ յամենայնի ոչ ինչ աւգտի. զի սէր աղ համեմիչ է ամենայն առաքինութեան. եւ ուր սէր ոչ մտանէ՝ ապականի, եւ արտաքս ընկենուն յարքայութենէնֈ 16 Որ սրտիւ ոք սէր ունիցի, նորա է ողորմութիւն եւ անընչեղութիւն. զի հարկ է սիրողին անընչանալ, զի սէր եւ ինչք ի միում անձին ոչ բնակին. զի սէր զինչս թաւթափէ կարաւտելոցն յաւգնականութիւնֈ 17 Ի սիրոյ հալածական են ագահութիւնք եւ չարակնութիւնք եւ նենգութիւնք եւ թշնամութիւնք, նախանձ եւ բարկութիւն, ամբարշտութիւն եւ սնափառութիւն, եւ ամենայն մախանք ախտից հեռանայ ի սիրոյ պահողինֈ 18 Այլ ընդ սիրոյն միաւորեալ եւ կապեալ է խոնարհութիւն, հեզութիւն, քաղցրութիւն, ողորմութիւն, անընչութիւն, անկեղծաւորութիւն, անանձնասիրութիւն, խաղաղութիւն, ճշմարտութիւն, սրբութիւն, անմեղութիւն, բարերարութիւն. եւ զամենայն առաքինութիւն եւ զկատարեալ պատուիրանապահութիւնս պահողն սիրոյ կատարէֈ
    19 Իսկ որ ոչ սրտիւ ի սէր հաստատեալ է, ամենայն չար խորհուրդք սատանայի զեղուն զնովաւ, ամենայն բազմութիւնք ախտից. զի սատանայական ախտից գլուխ՝ անձնասիրութիւնն է, եւ ի նա շարին ամենայն ախտիցն բազմութիւնք. քանզի անձնասէրն ոչ երբէք կարէ ընկերասէր լինելֈ 20 Իսկ գլուխ պատուիրանին սէր է, եւ ի նա շարին ամենայն առաքինութիւնք. զի ընկերասիրին չէ հնար զկամս անձին իւրոյ խնդրել, այլ եւ զամենայն հաճոյս ընկերին եւեթ կատարել ի բարիս, այլ եւ զանձնն եւս տայ ի ծառայութիւն վասն պատուիրանին Աստուծոյ. քանզի գիտէ՝ եթէ կատարումն պատուիրանին սէր էֈ 21 Եւ ամենայն առաքինութիւնք որ առանց սիրոյ են, փակեցան նոցա դրունք երկնային առագաստին, եւ լսեն զսոսկալի զձայնն զայն՝ եթէ ոչ գիտեմ զձեզ, եւ մատնին ի հուր գեհենին ընդ պոռնիկս եւ ընդ մարդասպանս. Զի ամենայն, ասէ, որ ատէ զեղբայր իւր, մարդասպան էֈ 22 Իսկ որ չարակնէն եւ նախանձին, նա յո՞ր խաւար երթայցէ, եւ կամ ո՞ւր սուզանիցի, կամ որպիսի՞ տանջանաւք խաշիցի եւ մաշիցիֈ 23 Քանզի սկիզբն ախտից է նախանձ եւ չարակնութիւն. զի նովաւ անկաւ սատանայ ի փառացն, նովաւ ել Ադամ ի դրախտէն. եւ անէծք եւ քրտունք, փուշ եւ տատասկ, մահ եւ մեղք ի վերայ ամենայն ծննդոց Ադամայ տիրեցին. նովիմբ Կայէն երերեալ տատանէրֈ
    24 Եւ այժմ բազումք են՝ որ միշտ այրին նախանձու, յորժամ տեսանիցեն զեղբաւրն զյաջողութիւնն՝ կամ ընչիւք, կամ արուեստիւ, կամ բանիւ վարդապետութեամբ յարգեալ ի բազմաց. եւ զայն տեսեալ նախանձորդացն հալին եւ մաշին, եւ յաւդեն զնմանէ բանս բամբասանաց, եւ կան հակառակ կամացն Աստուծոյ՝ որ զյաջողութիւնն շնորհեացֈ 25 Վասն այսորիկ թէպէտ բազում ճգունս տանիցի նախանձոտն, եւ բիւր առաքինութիւնս ստացեալ իցէ, եւ սրբութիւն կուսութիւն ունիցի, եւ պահաւք եւ ամենայն վշտամբերութեամբ զինքն մաշիցէ հանապազ, եւ խորգով եւ մոխրով եւ մշտահեղ արտասուաւք սգայցէ ի տուէ եւ ի գիշերի, եւ ողորմութեամբք անընչանայցէ, եւ նշանս մեծամեծս առնիցէ, եւ ցանկաջան աղաւթիւք եւ փառատրութեամբք վերին զուարթնոցն նմանիցէ, այլ եւ մարտիրոսասցի եւս, եւ հրով այրեսցի, եւ ի սիրտն նախանձ եւ չարութիւն ունիցի, եւ քան զամենայն սպանողս եւ զշնացողս պիղծ գտանիցի, եւ քան զամենայն ամբարշտեալս թաթաւեալս մեղաւք՝ անիրաւագոյնսֈ 26 Եւ արդ ո՞ր չարիք ժանտագոյն իցեն քան զնախանձ եւ զչարակնութիւն. զի քան զհուր այրիչ է եւ զսուր սատակիչ, զունելիս իւր սատակէֈ 27 Եւ ո՞վ ոք կարէ համբերել այնմ բոցոյ, եւ կամ զո՞ր ներեալ թողութիւն ունիցին այնպիսի սատանայական անձինքֈ 28 Քանզի եւ ոչ մի ինչ չարութիւն նման է նախանձու եւ չարակնութեան, զի միշտ ի մեղս է. հանապազ ի տուէ եւ ի գիշերի ոչ դադարէ ի սպանութենէ, քանզի միշտ բարձեալ կրէ ընդ իւր զչարիս իւրֈ
    29 Եւ արդ ո՞վ կարասցէ փարատել զխաւարն զայն թանձրամած՝ որ տարածեալ մածեալ ունի զմիտս նախանձողացն. զի դառն մթերք նախանձու մարդասպանի ոչ երբէք հեռանայ ի սրտից նոցաֈ 30 Զի թէպէտ յեկեղեցի մտանիցեն այնպիսիքն, եւ յաղաւթս եւ ի խնդրուածս մաշիցին, թէպէտ եւ արտասուիցեն եւ ողորմութիւնս առնիցեն, ոչ երբէք սրբին ի սպանութենէֈ 31 Արդ զո՞ր ներեալ թողութիւն ունիցին այնպիսիքն, եւ կամ որպիսի՞ ինչ ահեղ չարութեան կարիցեմք նմանեցուցանել զայնպիսի անմեկնելի անաւրէնութիւնս. ո՞ր գազան չարաժանի, ո՞ր սողուն խածանող, ո՞ր իժ, կամ ո՞ր քարբ այնպիսի չարագազան թոյնս ունիցիֈ 32 Չէ եւ չէ իսկ հնար գտանել անսուրբ եւ անաւրէն անձինս քան զչարականցն եւ զնախանձոտացն, զի միշտ լուցեալ բորբոքի ի միտս իւր հոգածութեամբնֈ 33 Դողայ եւ դեղնի, զի տեսանիցէ զեղբարս իւր եւ զդրացիս, զի տուն եւ տղայս ունիցին. եւ դեւք աւերեն զտունն՝ հատուցանեն, կամ վիմաւք, կամ հրայրեցութեամբ, կամ ի ջուր ընկղմելով, կատարելով զկամս սատանայի. զայնպիսին պարտ է արտասուել եւ ողբալ հանապազֈ 34 Զի լաւ էր այնպիսւոյն երկու աչաւք կոյր լինել, քան բոլորովին անդամաւք ի հուրն յաւիտենից առաքիլֈ 35 Զի նա եւս քան զհեթանոսս պղծագոյն երեւեսցի, եւ լծակից է սատանայի չար նախանձմամբն, եւ ընդ նմին ժառանգեսցէ զհրացայտ տարտարոսն եւ զանշէջ գեհեաննֈ
    36 Եւ եթէ զամենայն բարեգործութիւնս եւ զզանազան առաքինութիւնս եւ զազգի ազգի վարս եւ զկրաւնս յինքն բարձեալ ունի, ոչ աւգուտ գտանէ յայսմ ամենայնէ, եթէ զխաւար ատելութեան ի սրտին պահիցէ, եւ զչարակնութիւն եւ զնախանձֈ 37 Արդ փութա այսուհետեւ եւ ի բաց փախիր ի խաւարամած մեղացդ, եւ արտասուաւք մեղաց Տեառն Աստուծոյ ասա. զի կարասցես լսել ի Քրիստոսէ որ ասէ. Եկայք աւրհնեալք Հաւր իմոյ, ժառանգեցէք զպատրաստեալ արքայութիւննֈ 38 Որում փառք յաւիտեանս յաւիտենից. ամէնֈ
ԺԲ
ՎԱՍՆ ԲԱՐԿԱՑՈՂԱՑ ԲԱՐՈՒՑ
    1 Ամենայն բնութիւնք մեղաց եւ պիղծ ախտից անաւրէնութիւնք ջանան ի մարդկանէ ծածկել զանաւրէնութիւն իւրեանցֈ 2 Իսկ բարկութեան ախտին մոլութիւն անամաւթ եւ վայրենաբարոյ, անակնածող եւ գազանամիտ եւ արագ շարժի յաղաղակելն իբրեւ զհաւահալածն մրգապահաց, որ մինչ չեւ աւդոյն ինչ շարժեալ՝ եւ նա սկսանի կարկաչել, ցուցանելով զիւրոյ բնութեանն զթեթեւութիւնֈ 3 Նոյնպէս է եւ բարկացող մարդն, զի դեռ չեւ իցէ ի սիրտն հասեալ ընդդիմութիւն ինչ բանից, նա || իբրեւ զհուր լուցեալ՝ աղաղակելով ի վեր բորբոքի, եւ անամաւթ ամենեցուն ցուցանէ զիւրոյ բնութեանն թեթեւութիւնն, եւ յանհամբոյր գազանութենէն ոչ կարէ ծածկել զիւրոյ մոլորութեան անաւրէնութիւնն. այլ իբրեւ զհողմ ի հուր մտեալ վառէ ի ցասումն բարկութեան անաւրէնութիւն ի զրկելիս իւր, եւ զամենեսեան առ հասարակ ցաւեցուցանէ աղաղակաւ իբրեւ ի հինէ արշաւանացֈ
    4 Քանզի յորժամ բարկութեան դիւին ոք հնազանդեսցի, զամենայն զգայութիւնս նորա յիմարեցուցանէ, եւ վառէ որպէս կամի զլեզու նորա ի չարութիւն. զբերանն լնու թշնամանաւք, զմիտսն գազանացուցանէ ի ցասումն, զսիրտն թնդէ բարկութեամբ, զլեարդն պնդէ կռուողութեամբ, զարիւնն եռացուցանէ, զմարմինն դողացուցանէ, զաչսն այլագունէ, զգոյնն շրջէ, եւ ամենեւիմբ զմարդն վայրենի ցուցանէ, եւ տայ աղաղակել բազում մորոսախաւսութեամբ. գազանացեալ առաւել քան զվայրենի գազանացն գազանութիւնֈ 5 Այլ եւ ոչ ի գազանս ինչ խածանող, եւ ոչ ի սողունս թիւնաւոր կրի երբէք այնպիսի չարաբարութիւն, եւ ոչ իժից եւ քարբից դառնութիւն հաւասարէ բարկացողացն ախտից. ոչ դեղք մահաբերք եւ ոչ հարուածք կարճի նման են հարուածոց բարկութեան. ոչ հատումն սրոյ եւ ոչ այրեցուած հրոյ կսկծեցուցանեն առաւել քան զբարկացողացն. եւ ոչ այնչափ չար են մոլիւնք դիւաց, որչափ բարկացողք դիւաց յայնմանէֈ 6 Քանզի դեւն բարկութեամբ վառի ի նախանձ միշտ, եւ պնդէ յանհաշտ ոխակալութիւն, եւ հանապազ մածեալ պահէ ի վերայ սրտին զխաւարն նախանձուֈ 7 Եւ զոր աւրինակ թիւնաւորքն զթոյնսն ընդ իւրեանս կրեն հանապազ, սոյնպէս եւ բարկացողքն զցասումն եւ զքէն նախանձու. եւ յամենեսին յարձակին իբրեւ զշունս կատաղիս, եւ հանապազ խայթեն իբրեւ զկարիճս, եւ խածանեն իբրեւ զաւձս, եւ լցեալ թիւնաւքն բարկութեան ոչ կարեն վաղվաղակի խոնարհել առ միմեանսֈ 8 Քանզի իժք եւ ծնունդք իժից անուանին, անհաշտք ի միմեանց, եւ անհնազանդքֈ 9 Բազում բանս ձեւացուցանեն՝ իւրաքանչիւր ոք զինքն արդարացուցանելով, եւ յաւրինեն տողս բազումս պատմութեանց զանձինս իրաւացուցանելոյ. եւ զվնասս կուտել ի վերայ ընկերին ջանայ ամենեցունց առաջի, կարծեցուցանելով զնա վնասակարֈ 10 Զի դեւ նորա տրտմութեան պնդէ յանզղջութիւն, եւ խստացուցանէ զմիտսն յանապաշաւ անհաւանութիւն, եւ զսիրտն քարացուցանէ չլինել ունկնդիր խրատու եղբաւրն եւ գրոց վարդապետութեան. եւ յիմարեցուցեալ սատանայի զգայութիւնս նորա՝ ոչ տայ ճանաչել զյանցանս նորա. այլ ի միտս նորա կարծեցուցանէ զնա անմեղ յամենայնի, եւ զընկերն վնասակարֈ 11 Նոյնպէս եւ ի միւսում ընկերին զսա տայ նմա համարել վնասակար, եւ զինքն արդար յամենայնիֈ 12 Եւ դարձեալ զսա աստ խստացուցանէ՝ թէ նմա պարտ է քեզ խոնարհել, զի վնասակար է. եւ զնա անդ պնդէ՝ թէ չէ արժան քեզ նախ նմա հնազանդել, զի անմեղ եսֈ 13 Եւ այսպէս զերկոսեան թշնամութեամբ ի միմեանց հեռացուցանէ սատանայ ի մնալ անզեղջ եւ անապաշաւֈ 14 Աւուրս բազում ծանրացուցանէ զսիրտ եղբաւրն, եւ ամաւթ եւ անարգանս տայ համարել զխոնարհելն ընկերին. զի եթէ ես յառաջ խոնարհիմ, ասէ, զիս վնասակար ոք կարծիցէ, եւ զնա անմեղ համարիցին. վասն այսորիկ գազանացեալ անհնազանդիֈ
    15 Քանզի յորժամ միանգամ զխորհուրդս ըմբռնէ անաւրէն ախտն բարկութեան, յափշտակէ զմիտսն ի նմանէ, եւ գազանացուցանէ, եւ ամենեւին չտայ իմանալ զերկիւղն Աստուծոյ, եւ ոչ զահ ահեղ դատաստանին. այլ հեռացուցանէ յիրաւանց, եւ զդատաստանն ոչ երբէք ածէ զմտաւ, եւ ոչ յիշէ զաւր մահուանն իւրոյ եւ զարհաւիրս սոսկալի բեմբին. այլ պնդեալ մաքառի՝ զկամս անձին իւրոյ կատարեալֈ 16 Եւ ոչ ամաւթ եղբարցն, եւ ոչ խրատ վարդապետաց, ոչ հրամանք պատուիրանաց, եւ ոչ երկիւղն Աստուծոյ, ոչ փափագանք արքայութեանն, եւ ոչ արհաւիրք տանջանացն զնա ոչ պատկառեցուցանեն ի զեղջ եւ յապաշաւֈ 17 Այլ եւ ժտի եւս յեկեղեցին մտանել, եւ աղաւթս առ Աստուած կատարել՝ որ ոչ ընդունի, եւ առ Աստուած ոչ ելանենֈ 18 Քեզ ինքն Տէրն ասէ. Եթէ հանեալ իցես զպատարագն քո ի վերայ սեղանոյն, եւ անդ յիշեսցես եթէ եղբայր քո ունիցի խէթ զքէն, թող զպատարագն ի վերայ սեղանոյն. երթ նախ հաշտեաց ընդ եղբաւր քում, եւ ապա եկեալ մատուցանիջիր զպատարագն քո, եւ ընդունելի էֈ 19 Եւ իւրաքանչիւր ուրուք աղաւթքն են պատարագք. եւ անընդունելի են Աստուծոյ, եթէ ոչ նախ երթեալ հաճի ընդ տրտմեալ եղբաւրն, եւ ապա եկեալ աղաւթէ առ Աստուած, եւ ընդունելի էֈ 20 Այլ եւ ասէ. Արեգակն ի վերայ բարկութեան ձերոյ մի մտցէ. զի մի՛ դեւքն եկեալ ի գիշերին յարուցանիցեն զսիրտ քո առ վաղիւն չհաշտել ընդ ընկերին, եւ խորհուրդս չարս, ոխս եւ նախանձս, եւ ազգի ազգի նենգութիւնս արկանիցէ ի միտս քոֈ 21 Այլ մինչեւ չեւ գիշերոյն հասեալ իցէ՝ երթ հաշտեա ընդ եղբաւր քումֈ 22 Մինչ դեռ յաշխարհի ես, հաշտեա ընդ ոսոխի քում. մի՛ գուցէ մատնիցեն դատաւորին, եւ դատաւորն դահճաց, եւ ոչ ելանիցեսֈ 23 Սոյնպէս եւ դու մինչ դեռ աւր առաջի կայ, փութա հաճել ընդ ընկերին, եւ ի վաղիւն մի՛ յապաղեր, զի աներեւոյթ են ելք մեր յաշխարհէ, եւ ոչ գիտեմք՝ թէ ունի՞մք զվաղիւն ժառանգել՝ թէ ոչ. սակայն ժառանգեմք զվաղիւն, եւ ոչ փութամք հաշտել ընդ եղբաւրնֈ 24 Ընդ հեթանոսս համարեալ եմք, զի անընդունելի իցէ առանց հաշտութեան ընդ եղբաւրն եւ ընդ ընկերինֈ
    25 Իսկ որպիսի՜ դառն տանջանաւք դատիցին՝ որ խիղճ ինչ թշնամութեան ընդ ընկերին ունիցին, եւ ի սուրբ խորհուրդն մերձենայցեն. որպիսի՜ հուր, եւ որպիսի՜ գեհենք խաւարայինք նոցա սպասիցենֈ 26 Մարմնոյ Տեառն հաղորդիս, եւ զԱստուած գողանալ կամիս՝ թաքուցանելով զթշնամութիւն քո ընդ ընկերինֈ 27 Այո եւ Կայէն գողանալ կամէր զԱստուած՝ թաքուցանելով զեղբաւրն սպանութիւն. եւ արդ տես զերերումն տատանման նորա՝ զչար խորհրդոյն զպտուղնֈ 28 Որ ի մարմինն Տեառն մերձենայ, եւ թշնամութիւն ընդ ընկերին ունիցի, ոչ մարմին կենարար է նմա, այլ հուր կիզանող, զի դատաստան անձին իւրում ուտէ եւ ըմպէֈ 29 Այլ ոմանք ոչ եթէ վասն փափագելոյ սրբոյ խորհրդոյն փութան ի հաշտութիւն ընկերին, այլ աւուրք բազումք հեռանան ի սուրբ խորհրդոյն, եւ զաղաչելն եւ զհաշտելն ընդ եղբաւրն ծանր համարին քան զհեռանալն եւ զչընդունելն ի սուրբ խորհրդոյն՝ ի մարմնոյն եւ յարենէն Քրիստոսի. վասն խոնարհելոյ ընկերին արհամարհէ զխորհուրդն տէրունական. հրաժարելով ի նմանէն՝ կարծէ պատիւ համարել Աստուծոյ չմերձենալ ի խորհուրդնֈ 30 Եւ ոչ իմանայ՝ եթէ առաւել եւս արհամարհէ չփութալով ի հաշտութիւն ընկերին վասն սիրոյ փափագելի մարմնոյն Քրիստոսի, զոր եւ Պաւղոս ասէ, թէ՝ ո՞վ մեկնէ զմեզ ի սիրոյն Քրիստոսի. նեղութի՞ւն թէ մահ, եւ որ ի կարգին է՝ ոչ կարեն մեկնել զմեզ ի սիրոյն Քրիստոսիֈ 31 Եւ զքեզ սակաւ ինչ թշնամութիւն ընդ ընկերին մեկնեաց ի սիրոյն Քրիստոսի, եւ ի սուրբ խորհրդոյն մերժեալ հեռացոյցֈ 32 Զի թէ թշնամանեաց ոք զքեզ, եւ դու խոնարհեսցիս վասն պատուիրանին Աստուծոյ, մի՛թէ վնասեցա՞ր ինչ. այլ վարձս մեծամեծս ընկալարֈ 33 Անարգ եւ արհամարհեալ ոք զքեզ անուանեաց. այլ դու հող եւ մոխիր եւս ասա զանձն քոֈ 34 Գձուձ եւ ցնոտաւոր ոք զքեզ կոչեսցէ. այլ դու ասա. Մերկ իսկ եկի յաշխարհս, եւ մերկանդամ անդէն դառնալոց եմֈ 35 Այսպիսի խոնարհութեամբ կապեցեր զլեզուս անաւրինաց, խցեր զբերանս թշնամանողաց, լուծեր զջիղս սատանայի, ցրեցեր զխորհուրդս նորա, եւ ամենեւին ոչ ոք ինչ քեզ կարէ վնասել ի թշնամանողաց, եթէ միայն առողջ միտս ունիցիսֈ 36 Ահա բազումք թշնամանեցան եւ համբերեցին. այլ եւ աղաւթս եւս ի վերայ թշնամանողացն արարինֈ 37 Ստեփաննոս աղաւթէր ի վերայ քարկոծողացն իւր. Մովսէս, Սամուէլ, Դաւիթ եւ Քրիստոս Որդին Աստուծոյ թշնամանեցաւ, եւ առ Հայր վասն նոցա աղաւթս մատուցանէրֈ 38 Եւ արդ լեր դու նմանող արանցն երեւելեացֈ 39 Լռեա ի բարկութենէ, եւ հանգիր ի սրտմտութենէ, եւ մի՛ նախանձիր ընդ չարս ասէ մարգարէն. զի ուր բարկութիւն եւ սրտմտութիւն մտանէ, անդ շնորհք Հոգւոյն ոչ մտանեն, եւ ոչ խորհուրդք արդարութեան ելանեն ի բարկացող սրտէ. որպէս եւ ասէ. Բարկութիւն մարդոյ զարդարութիւն Աստուծոյ ոչ գործէֈ
    40 Է եւ ցասումն արդար, եւ բարկութիւն արդարութեան, յորժամ զվրէժս ինչ պատուիրանացն Աստուծոյ խնդրեսցես իբրեւ զՍամուէլն եւ զՓենեհէզն, կամ վրէժխնդրութիւն եղբաւրն զրկելոյֈ 41 Իսկ որ աւելի քան զայս առաւել ինչ բարկանայցէ, կամ վրէժ անձին իւրոյ խնդրեսցէ, այն է ի տարապարտուց բարկանալ, զոր եւ Քրիստոս ասէր՝ պարտաւոր եղիցի ի գեհենն եւ ի հուրֈ 42 Քանզի տարապարտուց բարկութիւն՝ ճանապարհ է բազում ինչ ախտից. զի բարկութիւն է եւ աղաղակ եւ կռիւ, ատելութիւն եւ թշնամութիւն, նախանձ եւ ոխակալութիւն, քինահանութիւնք եւ սպանութիւնք, եւ բազում այլ եւս չարութիւնքֈ 43 Եւ որ բարկութեանն յաղթէ, այս ամենայն իջեալ դադարէ իբրեւ զհուր առանց նիւթոյ. զի յորժամ բարկանայցէ ոք, եւ դու համբերութեամբ տանիցիս, շիջուցեր զբարկութիւնֈ 44 Այլ թէ դիւահար ոք զքեզ անուանեսցէ, մի՛ ինչ բարկանար. եւ եթէ բարկանաս՝ արդարացուցեր զթշնամանողսն, զի ի դիւէն է բարկութիւն եւ ոչ յԱստուծոյֈ 45 Ահա եւ զՏէրն դիւահար կոչեցին, եւ նա ոչ բարկացաւ, այլ հեզութեամբ ետ պատասխանի՝ եթէ Յիս դեւ ոչ գոյֈ 46 Թշնամանեաց ոք զքեզ եւ արհամարհեաց, այլ առաւել եւս զՏէրն թշնամանեցին եւ արհամարհեցինֈ 47 Կռփեաց ոք զքեզ եւ ապտակեաց, ահա եւ զՏէրն կռփեցին եւ ապտակեցին, այլ եւ չարչարեցին եւ խաչեցին, որ քո չեւ եւս ընկալեալֈ 48 Արդ զայս ամենայն Աստուած զմտաւ ի ժամ ցասմանն յուզելոյֈ
    49 Շատ է մեզ սատանայ թշնամի, զեղբարս մեր մի՛ արասցուք մեզ թշնամի. այլ փութասցուք հաշտեցուցանել ընդ մեզ, զի զպսակ նահատակութեան ընկալցուք ընդ կանխելոյ եւ անկանելոյ առաջի եղբաւրնֈ 50 Քանզի պսակք եւ պարգեւք կան ի միջի ոսոխացն եւ կագոցն. եւ որ ոք յառաջագոյն նահատակի եւ խոնարհի եղբաւրն աղաչանաւք ածել զտրտմեալ եղբայրն ի հաշտութիւն, նա յափշտակէ զպարգեւս եւ զպսակս վասն նախախոնարհ նահատակութեան իւրոյ. զի զչար թշնամին սատանայ վիրաւորեաց ի խոնարհելն իւրում, եւ զինքն եւ զեղբայրն իւր զերծոյց ի ձեռաց նորա, եւ փրկեաց ի յաւիտենական ի մահուանէնֈ 51 Յաղագս այնորիկ ընդունի համարձակութեամբ վարձս բազումս, եւ զվայելչութիւն անանց բարութեանցֈ
    52 Եւ արդ մի՛ վասն սակաւ մի խոնարհութեան կորուսանիցեմք զյաւիտենական փափկութիւնսն. զի բազումք վասն յաւիտենական կենացն զանձինս եւ զինչս արհամարհեցին, զսէրս ամուսնութեան եւ զգութս որդւոց իւրեանց. զանազան տանջանաց համբերեցին եւ հրոյ մատնեցան, զի միայն զարքայութիւնն Աստուծոյ ընկալցինֈ 53 Իսկ քեզ ոչ հուր կայ առաջի եւ ոչ սուր, եւ ոչ զանազան տանջանաց համբերել. այլ միայն խոնարհել եղբաւրն տրտմելոյն, եւ աղաչանաւք հաշտեցուցանել, եւ զնոյն պսակս նահատակութեան ընդունելֈ 54 Ընդէ՞ր ծանրացուցանես զսիրտ քո աղաչել զեղբայրն. չես ի հուր դիմել, այլ ի խոնարհութիւն իջանելֈ 55 Դու նախ փութա անկիր աղաչանաւք առաջի ընկերին, եւ առ զպսակն լուսոյ եւ պարծանաց նահատակութեան, եւ զերկնից արքայութեանն զանբաւ վայելչութիւնսնֈ
    56 Արդ զայս ամենայն լսելով զտրտմութիւնսն ցածուսցուք, զբարկութիւն շիջուսցուք, զաղաղակ դադարեցուսցուք, զսէր սիրեսցուք, զխոնարհութիւն ստասցուք, զհնազանդութիւն ընկալցուք, եւ ընդ հաշտել ընկերին յառաջ ընթասցուք. զի համարձակութեամբ զերկնից բարութիւնսն ժառանգեսցուք ի Քրիստոս Յիսուս ի Տէր մեր. որում փառք յաւիտեանս յաւիտենիցֈ
ԺԳ
ՎԱՍՆ ՈԽԱՊԱՀԱՑ ԵՒ ՔԻՆԱՀԱՆԱՑ
    1 Ահեղ անաւրէնութիւն եւ սաստիկ չարութիւն տեսանեմք զոխապահացն եւ զքինահանացն քան զամենայն զմեղաց անաւրէնութիւնս. զի ամենայն մեղք եւ անաւրէնութիւնք երբեմն սաստացեալ բորբոքին եւ երբեմն դադարենֈ 2 Իսկ չարայուշ քինահանութիւն եթէ բան ինչ ընդիմութեանց յընկերէն ինչ լսիցէ, միշտ բորբոքի յանաւրէն ի խորամանկացն խորհուրդսֈ 3 Եւ յամենայն ժամ անշիջանելի վառի բոցն նախանձու ի միտս նոցա, եւ հանապազ զսիրտն քինախնդիր ոխապահացն կսկծեցուցանէ. եւ ի միտս իւրեանց հալին եւ մաշին եւ չարչարին. եւ ոմանց գոյնք իսկ երեսացն եղծանին ի չար խորհրդոցն եւ ի նենգութենէ սրտինֈ 4 Եւ շրջի ընդ մարդկան իժ խորամանկն, իբրեւ զթոյնս իժի բարձեալ կրէ զնենգութիւն սրտին. եւ հանապազ վանք եւ աւթեվանք են սատանայի միտք նոցա. եւ զոր ինչ ասէ սատանայ՝ լսէ նմա, եւ զոր ինչ կամի՝ վաղվաղակի կատարէ զկամս նորա. ի տեսս մարդ երեւի, եւ բարիւք իբրեւ չարաժանի ինչ գազանֈ 5 Նստի ի հրապարակս իբրեւ զմարդ, եւ խորամանկութիւնք չար դիւին են ի խորհուրդս նորաֈ 6 Մտանէ յեկեղեցին իբրեւ զքրիստոնեայ, եւ պիղծ են աղաւթք նորա քան զպղծութիւն զոհից. քանզի ոչ ելանեն ոխապահացն աղաւթքն առ Աստուած, զի չարութիւն է ի սիրտս նոցա, եւ անաւրէն նենգութիւն խորհին հանապազֈ
    7 Թէպէտ եւ ինչս բազումս յողորմութիւն ծախեաց այնպիսին, թէպէտ եւ հսկեսցէ եւ պահեսցէ, եւ զանձն սաստիկ ճգնութեամբ ցամաքեցուցանիցէ, յամենայնի ոչինչ աւգտիցի՝ յորժամ ոխս ընդ ընկերին պահիցէ, եւ զչարիսն ի սրտին թաղեալ ունիցիֈ 8 Նստի հանապազ, եւ խորհի պատահարս չարեաց եւ դիպումն փորձութեանց նախանձորդինֈ 9 Ըղձանայ, շրջի մտախորհ յուռ մարեալ, եւ երկնէ իբրեւ ծննդականֈ 10 Նիւթէ չար ընկերին. նմա խորհի եւ զսով, նմա խորհի եւ զսուր, նմա խորհի եւ զհէնս, նմա խորհի եւ զմահս եւ զամենայն չարս եւ չարալուրսֈ 11 Սքողին երեսք նորա ի տեսչութենէ նորա, եւ առ դրամբք քան նորա չախորժէ անցանելֈ 12 Եթէ ի ճանապարհի ուրեք դիպեսցի, խնդրէ թողուլ զճանապարհն, եւ ոչ պատահէ նմա. եւ եթէ յեկեղեցւոջն տեսանիցէ, չկամի եւ յեկեղեցին մտանել. եւ եթէ ի հրապարակին դիպեսցի, պատրուակին աչք նորա առ ոչ կարել հայել յերեսս նորա. այլ զգլուխն խոնարհեցուցանէ, եւ իբրեւ ընդ գետինն խաւսի, եւ ըղձանայ չար ինչ խաւսել զնախանձորդէնֈ 13 Եւ եթէ չար ոք զնմանէն խաւսեսցի, նա ի վեր հայեցեալ զարթնու եւ զուարթանայ, եւ լսէ ախորժելով, եւ աճեցուցանէ զչարախաւսութիւն նորա, եւ բազում խնամով խաւսի ընդ զչարախաւսս նորաֈ 14 Եւ եթէ բան ինչ բարի զնախանձորդէն լսիցէ, տրտմի եւ տխրին երեսք նորա, եւ հալին եւ մաշին միտք նորաֈ 15 Սիրելի է թշնամեաց նորա, եւ թշնամի է բարեկամաց նորաֈ 16 Ատէ եւ զորդիս նորա, եւ չարախաւսէ զնմանեաց նորա. եւ ոչ միայն զխաւսունսն, այլ եւ զանասունս նորա ատէ, եւ զանդաստանս նորա չարակնէ, ըղձանալով ցասմունս, երաշտութիւնս վասն նորաֈ 17 Զայս եւ առաւել եւս քան զնոյնս խորհի չարայուշն եւ ոխապահն ի սրտի իւրում, եւ յերեսս մարդկան ոչ երեւեցուցանէ զթշնամութիւննֈ 18 Եւ արդ ոչ է պարտ զայնպիսի սատանայամիտսն մարդ անուանել, այլ աւձս եւ իժս, եւ եթէ եւս քան զնոսա գազանագոյնս ինչ կայցէ. զի նա է չար գազան քան զաւձից եւ զիժից բնութիւնս. քանզի իժից եւ աւձից բնութեամբ է դաժանութիւն. իսկ ոխապահն ինքնակամ կամաւք ընկալաւ զչար խորհուրդս սատանայի, որ ընդ նմին ժառանգելոց է զհուրն անշէջ եւ զխաւարն աղջամղջինֈ
    19 Այլ եւ զարմանամ եւս ընդ ներողութիւնն Աստուծոյ՝ որ առժամայն իսկ ոչ առաքէ զփայլատակունս յերկնից ի վերայ այնպիսի մոլեգնելոց ամբարշտութեանց. զի առաւել եւս քան զաւազակացն եւ զսպանողացն զանցոյց զանաւրէնութիւնս իւրոյ չարութեանն. զի նոքա երբեմն սպանանեն, եւ երբեմն դադարեն. իսկ ոխապահն չարայուշ ոչ երբէք դադարէ ի սպանութենէֈ 20 Նա եւ ի զբաւսանս իւր մարդասպան է, զի զոխս ընկերին ի սրտին ունի. նա եւ յանկողինս իւր մարդասպան է, յորժամ զոխս ընկերին յիշէ. նա եւ ի տան մարդասպան է, նա եւ յեկեղեցւոջ մարդասպան է, եւ ի հրապարակս մարդասպան է. այլ եւ ի ճանապարհի, ի տուէ եւ ի գիշերի եւ յամենայն ժամու մարդասպան է, զի զոխս նախանձուն հանապազ ի սրտի իւրում կրէֈ 21 Եւ ապա անաւրէն ամբարշտութիւնք ոխապահացն աճեցուցեալ ի քինահանութիւնս յաւժարեցուցանէ սատանայ՝ առնուլ վրէժս ի զրկողէն. թէպէտ եւ փոքր են զրկանք նորա, այլ սատանայ ի մեծս յաւժարեցուցանէ զնա, մինչեւ հարուածս այգեաց եւ անդաստանաց տայ գործել. եւ ի զաւրանալ ամբարշտութեանց սատանայի, առաւել եւս յանաւրէնութիւնս յանդգնեցուցանէ զնա, մինչեւ տանց եւ բերդից վնասել հրդեհիւքֈ
    22 Արդ որպիսի՞ անդունդք գեհենի սպառնայցեն այնպիսի անաւրինելոց. որպիսի՞ հուր եւ աղջամղջին խաւար. որք այնչափ ամբարշտեցան՝ մինչեւ զտունս բնակութեան մարդկան հրդեհել, եւ դողալ եւ սարսել ի ձեռաց մահուցն. այլ եւ զծերս եւ զտղայս առ հասարակ սատակել անողորմ եւ անակնածելիֈ 23 Եւ արդ ո՞ր անաւրէնութիւնք քան զայս ամբարշտագոյն իցէ, եւ կամ ո՞ր մեղք չարաչարք քան զայս չարագոյն կայցէ, եւ կամ զո՞ր չարիս քան զայս չարագոյն ոք կարծիցէ, եւ կամ ո՞վ ի մարդկանէ իցէ՝ որ այսչափ յանաւրէնութիւնս կործանեցաւ, եւ յահեղ ամբարշտութիւնսֈ 24 Ո՜ չար եւ անաւրէն սատանայ՝ որ յայսչափ խորխորատս ընկղմես զմարդիկ, մինչեւ այսպիսի ահեղ անաւրէնութիւնս գործել, եւ հեղուլ արիւնս բազումս. եւ այսչափ յիմարութիւնս մոլորեցուցանել զսիրտս մարդկան, մինչեւ միանգամայնս զամենայն ստացուածսն ապականել, զտունս հրդեհել, եւ զբնակիչսն առ հասարակ չարաչար անողորմ եւ աններելի մահու սրով սպանանելֈ 25 Այս եւ անաւրէն հեթանոսացն հիանալի էֈ 26 Զայս եւ ոչ ի կռապաշտիցն եւ ի բարբարոսացն ոք գործէ. այսպիսի մահս բազումս եւ վնասս մարդկան միանգամայն ո՞վ գործիցէ, որպէս գործի յանաւրէն քինահանացն մոլորութենէֈ 27 Թէպէտ եւ ապրեսցին ի հրոյն ի մահուանէն բնակիչք նորա, սակայն նա մտաւք եւ գործովք զամենեցուն զսպանութիւնն կատարեաց, եւ զարիւնս նոցա եհեղ. եւ տալոց է համարս եւ պատիժս տանջանաց ընդ ամենեցուն սպանութեանցնֈ
    28 Արդ զի՞նչ գործես, ով թշուառական եւ անաւրէն անձն, որ յայսպիսի խորս ամբարշտութեան կործանեցար. եղեր գործակից սատանայի, եւ քան զդեւս մոլորեցար, եւ վնասս անաւրէնս գործեցեր, եւ բազմաց արեանց եղեր պարտականֈ 29 Զի եթէ Կայէն վասն միոյն սպանութեան յայնչափ պատիժս տանջանաց դատապարտեցաւ, իսկ ո՞րչափ առաւել հնոցք եւ հրեղէն գետոցն հոսանք քեզ սպասեսցենֈ 30 Քանզի առաւել ճշդիւ պահանջէ Աստուած ի ձեռաց առն զարիւն ընկերի իւրոյ, եւ մանաւանդ զայնպիսի սպանութեանց՝ որ փոխանակ կսկծելի եւ տգեղ ինչ բանից եւ կամ վասն սակաւ ինչ պարտուց՝ քինահանութեան ոք վնասս մեծամեծս եւ ահեղ արիւնս հեղուֈ 31 Եւ արդ ած զմտաւ, ով թշուառականդ, զյիմարութիւն անաւրէնութեանդ քո. եւ ի սնավաստակ անաւրէնութեան քո ահա այրեցան համբարքն, եւ հրդեհեցան տունքն, մեռան բնակիչքն, կորեան ինչքն, եւ ամենայն ստացուածքն ապականեցանֈ
    32 Եւ արդ զի՞նչ շահեցար զսատանայական անաւրէնութիւնս կատարելով. բայց միայն զտուգան ոգւոյ եւ զերկիւղ գեհենին ստացար, հուր եւ խաւար եւ տանջանս յաւիտենականսֈ 33 Զնոսա շիջանելի հրովս չարչարեցեր, եւ քեզ պահին անշէջ հնոցք բորբոքեալ, ուր հուրն խաւարային ի ներքոյ վառեսցի, եւ գետք հրեղէն ի վերայ հոսեսցեն նոցաֈ 34 Առժամայն մի ցաւեցուցեր, եւ զքեզ ահեղ ախտիցն կսկիծք եւ դաժանութիւն որդանցն թիւնաւորաց միշտ հանապազ անհնարին ցաւոց կսկծեցուցանեն, ուր լալ աչաց է անդադար, եւ կրճել ատամանց անհանգիստ, եւ ամենեւին ներումն ինչ անհնարին վարանացն ոչ գտանես. փոխանակ զի ընդ սակաւ ինչ զրկանաց մեծամեծս գործեցերֈ 35 Զի եթէ զրկեցար ինչ ի նմանէ, եւ ցաւեցոյց զքեզ, քեզ պարտ էր անսալ վրէժխնդիր իշխանին, եւ դատաստանի մեծին Աստուծոյ, եւ ոչ անձամբ ինչ պահանջել քինահանութեամբ. զի ծառայ որ զլծակիցն իւր նեղիցէ եւ նա ժուժկալեալ համբերիցէ վասն ահի տեառն իւրոյ, տէրն դատի զդատաստան նորաֈ 36 Ապա եթէ վրէժխնդրութեան եւ դատաստանի տեառն ոչ անսայցէ, այլ ինքն իւրովի առնուցու վրէժ ի ծառայակցէն իւրմէ, զարթուցանէ զսրտմտութիւն տեառն իւրոյ, զոր եւ դատաւորք աշխարհիս ճշդիւ պահանջենֈ 37 Եթէ ոք ի զրկելոցն ոչ անսայցէ վրէժխնդրութեան դատաւորին, այլ արհամարհեալ զպատիւ իշխանութեան նորա՝ իւրովին իսկ վրէժ ի զրկողէն առնուցու, տես թէ քանի՛ բարկութիւն ածէ ի վերայ նորա դատաւորն. սոյն եւ առ դատաստանն Աստուծոյֈ
    38 Եթէ ոք զրկիցի ի զաւրաւորէն, եւ համբերիցէ երկիւղիւ Աստուծոյ, եւ վրէժ զրկանաց ոչ խնդրիցէ ի զրկողէն, նորա Տէր է վրէժխնդիր, եւ հատուցանէ նեղչացն նորա նեղութիւն, եւ չարչարողաց նորա չարիս, եւ պահանջէ ի զրկողէն զվրէժ նորա հրով գեհենին եւ զանազան տանջանաւքֈ 39 Եւ նա որ վասն երկիւղին Աստուծոյ զրկանացն համբերէ, ընդունի զկատարեալ համբերողացն զպսակս, եւ զյաւիտենական զբարութիւնս սրբոց եւ արդարոցֈ 40 Իսկ որ ոչ թողու յԱստուած զվրէժխնդրութիւն զրկողին, եւ ոչ անսայցէ մնալ դատաստանի նորա, այլ յափշտակէ զիշխանութիւն վրէժխնդրութեան Աստուծոյ, եւ զքէն զրկանաց իւրոց ինքն պահանջէ, զարթուցանէ ի վերայ անձին իւրոյ զսաստիկ սրտմտութիւն ահեղ բարկութեանն Աստուծոյ՝ չարչարել եւ տանջել զնա անողորմ եւ աններելի տանջանաւք հրով գեհենին եւ աննշոյլ խաւարաւն, ուր բազում ողբովք եւ դառն տանջանաւք կոծեսցի եւ լացցէ զահեղ աղէտիցն զնեղութիւնս, եւ ամենեւին ոչ ինչ աւգտիցի. փոխանակ զի դատաստանին վրէժխնդրութեանն Աստուծոյ ոչ հաւանեցաւ, այլ արհամարհեաց զպատիւ դատաւորութեան Աստուծոյ, եւ զդատաստանն Աստուծոյ ինքն դատեցաւ՝ քինահանութեամբ վնասելով զզրկողն իւրֈ 41 Եւ որպէս դատեցաւ զզրկողն, առաւել եւս բազմապատիկ տանջանաւք դատելոց է յԱստուծոյ. զի զրկողն ընդ սակաւ ինչ զրկանաց է դատելոց. իսկ քինահանն ընդ անթիւ ինչ կորստեան, եւ ընդ բոլոր ստացուածոցն ապականութեան, եւ ընդ բազում արեան հեղման է դատելոց աններելի տանջանաւքֈ 42 Զի թէպէտ եւ ինչք եւ տուն եւ բնակիչքն ապրեցան ի հրոյն ապականութենէ, սակայն նա զանաւրէնութիւն անձին իւրոյ կատարեաց. եւ զոր ինչ կորուսանելն կամեցաւ, ընդ ամենայնի է պարտապան պատժոց պատուհասից եւ անհնարին տանջանացֈ
    43 Արդ մի՛ ոք յադգնեսցի յահեղ անաւրէնութիւնս քինահանութեան, եւ մի՛ զանձին վրէժս պահանջիցէ, այլ անսալ դատաւորին Աստուծոյ. զի Իմ են վրէժխնդրութիւնք, եւ ես հատուցից՝ ասէ Տէրֈ 44 Բայց դու մի՛ չար փոխանակ չարի հատուսցես. այլ թէ քաղցեալ իցէ թշնամին քո, հաց տուր նմա. եւ եթէ ծարաւի է, ջուր. եւ զչարեացն զհատուցումն ես հատուցից՝ ասէ Տէրֈ 45 Եւ արդ որովհետեւ Տէր է վրէժխնդիր եւ հատուցանող զրկողացն եւ զրկելոցն, ոչ ոք պարտի զվրէժ անձինն խնդրել, եւ ոչ զքէն զրկողին պահանջել. զի այս անաւրէնութիւն առաւել եւս զանցուցանէ զհեթանոսական ամբարշտութեամբք, յորմէ ամենայն զգուշութեամբ հեռասցուք, զի մի՛ ի խորխորատ կորստեանն ընդ սատանայի իջեալ այրեսցուք, եւ անլոյծ կապանաւք կապեսցուք, եւ անհրաժեշտ տանջեսցուք յաննշոյլ խաւարինֈ 46 Այլ փախիցուք յորոգայթից սատանայի. անարգեսցուք զհրամանս նորա. մերժեսցուք ի չարայուշն ոխակալութենէ, եւ փարատեսցուք զկսկիծ սրտից՝ զոր սատանայ ի մեզ իբրեւ զհուր լուցանէ, եւ իբրեւ զբոց ի վեր բորբոքի՝ կատարել զքինահանութիւն անաւրէնութեանֈ 47 Զայս արհամարհեսցուք, եւ ընդ զրկողին խաղաղութիւն արարէք. զթշնամիսն սիրեսցուք, զատելիսն աւրհնեսցուք, չարարարին բարի արասցուք, եւ զամենայն ինչ ըստ հաճոյիցն Աստուծոյ արասցուք. զի եղիցուք կատարեալք որդիք Հաւրն երկնաւորի, եւ ժառանգեսցուք զանանց բարութեանցն վայելչութիւնսն ի Քրիստոս Յիսուս ի Տէր մեր. որում փառք յաւիտեանս. ամէնֈ
ԺԴ
ՎԱՍՆ ՍԱԿԱՒ ԳՈՂՈՒԹԵԱՆ ՈՐ ՈՉ ԱՊԱՇԽԱՐԵՆ
    1 Յանկարծակի գողանայ եւ աներեւոյթ յափշտակէ զմիտս բազմաց սատանայ, եւ մոռացուցանէ զպատուիրանս Աստուծոյ. եւ իբրեւ ըմբռնէ զամենայն խորհուրդս նորա եւ զգայարանս նորա, եւ պատրուակէ ի ճշմարտութենէ զմիտս նորա, եւ սերմանէ զորոմն անաւրէնութեան ի խորհուրդս նոցա, եւ զոր ինչ մեղանչեն ի պատուիրանս Աստուծոյ՝ փոքր կարծեցուցանէ ի սիրտս նոցաֈ 2 Լուաք ի պատուիրանաց Աստուծոյ՝ եթէ յովտ մի, որ է գրակէս, ոչ կորիցէ յամենայն պատուիրանաց Աստուծոյ եւ ի մարգարէից. եւ ընդ դատարկ բանից եւ անպատեհ խորհրդոց եւ ընդ մտածութեան եմք դատելոցֈ 3 Իսկ զի՞նչ արասցեն որ ընդդէմ պատուիրանացն Աստուծոյ գործեսցեն եւ սակաւիկ ինչ կարծիցեն, մինչեւ յայտնի գողունիս փոքր եւ սակաւ համարեսցեն, եւ առ ոչ ինչ կարծելով զսոսկալին՝ անապաշաւ թողուցուն, եւ ոչ բեկեալ սրտիւ եւ ցաւագին անձամբ խոստովանեսցեն, եւ բազում պաղատանաւք ապաշխարիցեն. այլ չարին խորհրդովք յամենայն ինչ անխտիր մերձենան եւ ոչ ինչ համարին, եւ ասեն՝ եթէ փոքր ինչ գողունիս առտնին եւ կամ արտաքուստ ոչ խնդրէ եւ կամ դատի Աստուածֈ 4 Ամբարիշտ եւ սատանայական է այս բարբառ, եւ լի բազում անաւրէնութեամբֈ 5 Եւ եթէ ողորմածն ընդ ուղիղ կամացն միայն զարքայութիւնն ընդունի, եւ ընդ բաժակի միոյն ջրոյ վարձս բազումս, զի՞արդ զյայտնի մեղս անհամար թողուցուֈ
    6 Արդ մի՛ այդպիսի կարծեցուցանիցէ զքեզ սատանայ. այլ եւ եթէ միով դանկիւ չափիցին յանցանքն՝ հատեր եւ կոխեցեր զհրամանսն Աստուծոյ, եւ զամենայն պատուիրանս նորա արհամարհեցեր. զի որ միով ինչ պատուիրանացն Աստուծոյ գթիցէ, եղեւ ամենայն աւրինացն պարտապանֈ 7 Զի ոչ եթէ չափք ընչիցն չարացուցանեն զվէրս մեղացն, այլ հրամանահատութիւնն կորուսանէ զպատուիրանազանցսնֈ 8 Զի որ զհրովարտակս ոք արքունի պատառէ, ոչ միայն զքարտն փոխանակ քարտին պահանջեն ի նմանէ, զի զայն եւ սակաւ ինչ լումայիւք մարթ էր վճարել, եւ կամ ըստ չափոյ քարտին պատժել, այլ ընդ արհամարհելոյ զհրամանս թագաւորին են տանջանք զանազանք եւ մահք դառինքֈ 9 Սոյնպէս եւ Ադամայ ոչ եթէ մեծ էին գողանքն, այլ հատումն միոյ ինչ մրգոյ. եւ արդ տես զբազում հոյլս պատուհասիցն, զանիծիցն եւ զմահուցն, ոչ միայն ի վերայ Ադամայ, այլ եւ ամենայն ծննդոց Ադամայ. զի ոչ եթէ գողուն մրգոցն եղեւ պարտապան, այլ հրամանացն արարչին եւ բանի բերանոյ նորա. զի որ ասացն եթէ՝ մի՛ սպանաներ, նոյն ասաց եթէ՝ մի՛ գողանայցեսֈ 10 Եւ ոչ եթէ փոքու եւ մեծի մեղաց խնդիր իցէ, այլ պատուիրանազանցութեան եւ հրամանահատութեան. զոր եւ ինքն իսկ ասէ, եթէ եւ յետի նաքարակիտն խնդրեսցի. եւ եթէ լուծցի մի ինչ ի պատուիրանացն Աստուծոյ՝ փոքր կոչեսցի յարքայութեանֈ 11 Զի զոր ինչ եւ է ի վէրս մեղաց, եւ փոքր համարեսցի եւ ոչ ապաշխարեսցէ, այն են մեղք մահուչափֈ
    12 Տես զի փոքրիկ է հատ մանանխոյ, եւ ապա աճէ եւ ծառանայ. սակաւ է եւ խմոր, եւ զամենայն զանգուածն իւր նմանեցուցանէ. նուազ է եւ փայլակն կայծակի, այլ ի նիւթ ինչ մտեալ՝ զբազում վայրս հրդեհէ. նեղ եւ նուրբ է եւ խայթոց աւձի եւ սուղ ինչ վէրք նորա, այլ դաժանութիւն թիւնից նորա դառնատեսիլ մահ գործէ. աներեւոյթ է եւ հարուած կարճի, այլ սաստիկ ընդ ամենայն մարմինն կսկիծ արկանէ մինչեւ ի սիրտնֈ 13 Ո՛րչափ եւս առաւել հրաման բանի բերանոյ Աստուծոյ դառնամահ տանջանաւք տանջէ զարհամարհիչս իւրֈ 14 Ահա փոքր համարեցաւ Քամ զանպատկառութիւնսն ի հաւրէն, եւ եղեւ յանէծս եւ ի ծառայութիւն ամենայն զաւակաւք իւրովքֈ 15 Փոքր համարեցան եւ որդիքն Ահարովնի զեղծաւորութիւն սպասաւորութեան իւրեանց, եւ հուր աւտար եկեր զնոսաֈ 16 Փոքր համարեցաւ Կայէն զանընտիրսն մատուցանել պատարագ, եւ խոտել անարգել ել յերեսացն Աստուծոյֈ 17 Փոքր համարեցաւ եւ մարգարէն զհրաման հացին չուտելոյ, եւ առիւծ ի ճանապարհին եբեկ զնաֈ 18 Եւ ամենայն որ փոքր համարեցաւ զհրամանս պատուիրանացն Աստուծոյ՝ պատիժս մեծամեծս ընկալաւ, ոչ միայն յաւիտենական տանջանաւքն, այլ յանցաւորս եւ յառժամանակեայս եւս պատժիֈ 19 Զի որպէս յողորմութիւնն երկու լումայիւք զբոլոր ողորմութեանն զվարձս ընկալաւ, սոյնպէս եւ ի պատուիրանազանցութեանն թէ եւ հաւասար ոք երկու լումայիւ մեղիցէ եւ ոչ ապաշխարիցէ, զբովանդակ պատիժս եւ զտանջանս պատուիրանազանցութեանն ընդունիֈ 20 Զի որ զքծուար երկաթոյ գողանալ մտաբերէ, նա թէ եւ ոսկւոյ պատահէր՝ ոչ ակն ածէր. քանզի ինքն իսկ Յիսուս ասէ. Որ ի սակաւուն անիրաւ է, եւ ի բազմին անիրաւ է. որ ի սակաւուն հաւատարիմ է, նա եւ ի բազմին հաւատարիմ էֈ 21 Զի թէպէտ եւ թուին ոմանց սպանութիւնք մեծամեծք եւ փոքունք, այլ մի է հրամանն Աստուծոյ՝ եթէ մի՛ գողանար, մի՛ շնար, եւ մի՛ սպանաներ. ահա մի է հրամանատուութիւն սակաւուն եւ մեծինֈ 22 Զի որ սպանանէ զթագաւոր ոք, նոյն սպանութիւն է եւ որ զաղքատն սպանանէ, եւ նոյն սպանութիւն ծերոյն եւ տղայոյն. եւ որ շնայ ընդ թագուհւոյն, նոյն է շնութիւն է եւ որ ընդ աղքատին. սոյնպէս եւ որ գողանայ ոք ոսկի, նոյն գողութիւն է եւ պատուիրանահատութիւն եւ որ զկապարն գողանայֈ
    23 Այլ առաւել եւս մեղադրելի է՝ որ վասն ոչընչին զրհամանն Աստուծոյ արհամարհեաց. զի որ վասն բազում ոսկւոյ զոք սպանանէ, թերեւս ասէ ոք՝ թէ յոսկւոյն խաբեցաւ. իսկ որ միոյ լումայի զոք սպանանէ, առաւել եւս տանջանս ընդունիֈ 24 Սոյնպէս է եւ որ սակաւուք զպատուիրանս Աստուծոյ արհամարհէ, եղկելի է եւ թշուառական եւ արժանի բազում տանջանացֈ 25 Եւ եւս առաւել չարագոյն է՝ որ ընտանւոյն եւ ջերմին մեղանայ. եւ չար է սպանութիւն զոր անձին ոք առնէ քան աւտարին. զի այնչափ բորբոքեցաւ ախտ ընչասիրութեան՝ մինչեւ առ ընտանին եւ մերձաւորին ետ մեղանչելֈ 26 Եւ արդ մի՛ ոք ասիցէ՝ եթէ յընտանեաց անտի հատանեմ, եւ այս ոչ ինչ վնասէ. այլ գողութիւն է, եւ առաւել եւս մեղանչական է քան եթէ յաւտարացն գողանայցեն. քանզի ընտանեաց եւ սիրելեաց մեղանչեն, որպէս վերագոյն ասացի՝ եթէ չար է անձնամահութիւն քան զաւտարասպանութիւնֈ
    27 Եւ արդ զայսպիսի մտախաբ կեղծաւորութիւն ի բաց արասցուք, եւ բազում զգուշութեամբ զպատուիրանս Աստուծոյ պահեսցուք. զի ոչ եթէ յակամայ կամաց բռնադատէ զմեզ Աստուած գործել զբարին, այլ թողու յանձնիշխանութիւն կամաց մերոցֈ 28 Եւ եթէ ոչ երկիւղիւ պահիցեմք զհրամանս նորա, պահէ զամենայն յանցանս մեր ի մեծ աւր ահեղ դատաստանին եւ սոսկալի բեմբին յանդիմանութեան՝ յորժամ աթոռ դատաստանին դնի, եւ հին աւուրց նստի, եւ գետք հրեղէնք յորդեալ ելանեն, հնոցք բորբոքեալք եւ տարտարոսք խաւարայինք, լալումն աչաց եւ կրճտումն ատամանց եւ սուգ անմխիթար մեղաւորացֈ 29 Արդ զայս ամենայն զմտաւ ածելով՝ զընդվայրաբանութիւնս մեր դադարեցուսցուք, եւ զծուլութիւնս մեր ի փոյթ դարձուսցուք. հրամանաց նորա զգուշասցուք, եւ զոգիս մեր մաքրեսցուք. սրբութեամբ զաւուրս մեր անցուսցուք. եւ անմեղութեամբ զվախճանն կատարեսցուք. զփափաքելի դրախտն ժառանգեսցուք, եւ յանմահ բարիսն վայելեսցուք ի Քրիստոս Յիսուս ի Տէր մեր. որում փառք եւ պատիւ յաւիտեանս յաւիտենից. ամէնֈ
ԺԵ
ՎԱՍՆ ՉԱՐ ՍՈՎՈՐՈՒԹԵԱՆ ԵՐԴՄԱՆ
    1 Յոյժ չար են սովորութիւնք չարին ամենայն ուրեք. այլ առաւել եւս չար ախտ եւ սովորութիւնք անաւրէնութեանց են երդմունք. եւ այնչափ յիմարեցուցանէ ի սովորութիւն ախտին՝ մինչեւ յընդելական սովորութենէն եւ չարիքն չարիք իսկ ոչ երեւինֈ 2 Որպէս եւ այժմ զբազումս տեսանեմք զոր սովորեցոյց սատանայ յերդմունս անաւրէնս. եւ ի սիրտս իւր ոք ոչ երկնչի՝ եթէ մեղս ինչ անաւրէնս գործեսցէֈ 3 Թէպէտ եւ ասաց ի հնումն՝ եթէ ի Տէր Աստուած քո երդնուցուս, ոչ եթէ հրամանս ինչ երդման հաստատեաց, այլ զտղայական միտս նոցա յանուանցն ի կռոցն երդմանէն հեռացուցանել կամեցաւֈ 4 Քանզի ոչ եթէ անդէն եւ անդ զամենայն կատարելութիւնս կարէին ընդունել, այլ ընդելացուցանէր որպէս յովանակս տրմուղսֈ 5 Եթէ ասացեալ էր թէ ամենեւին մի՛ երդնուր, թերեւս եւ չերդնուին իսկ. այլ եթէ երդնուցուս, ի տեր Աստուած քո երդնուցուսֈ 6 Իսկ ի նորումս Քրիստոս զամենայն հրամանս կատարելութեանն պատուիրեաց, եւ ամենեւին ի բաց եբարձ զերդմունս սատանայականսֈ 7 Եւ ասէ Մովսէս՝ թէ ամենեւին մի՛ երդնուցուս սուտ. այլ ես ասեմ. ամենեւին մի՛ երդնուցուս, մի՛ յերկինս՝ զի աթոռ է Աստուծոյ, մի՛ յերկիր՝ զի պատուանդան է ոտից նորա, եւ մի՛ յԵրուսաղէմ՝ զի քաղաք է արքայի մեծի, եւ մի՛ ի գլուխ քո երդնուցուս՝ զի ոչ կարես մազ մի սպիտակ առնել կամ թուխֈ
    8 Եւ արդ տես զառաւելութիւն նորոյ պատուիրանիսֈ 9 Մովսէս ասաց թէ սուտ մի՛ երդնուցուս. այլ ես ասեմ, ամենեւին մի՛ երդնուլ, մի՛ սուտ եւ մի՛ արդար. զի երդումն արդար երբէք ոչ է, այլ ի սատանայէ է. զի ինքն Քրիստոս ասաց, եթէ որ քան զայոյն եւ քան զոչն աւելի է՝ ի սատանայէ էֈ 10 Եւ արդ եթէ յաթոռն Աստուծոյ չհրամայէ երդնուլ, իսկ քանի՞ գեհենի եւ ահեղ հրոյ մատնիցին որք յԱստուած երդնուցուն. եւ եթէ ի պատուանդանն չհրամայէ երդնուլ, իսկ յո՞ր խաւար երթիցէ՝ որ ի խաչն երդնուցու եւ ի չարչարանս նորա. եւ եթէ ի գլուխն չհրամայէ երդնուլ, յայտ է՝ թէ ոչ ես իշխան ի վերայ գլխոյ քո, այլ այն՝ որ սպիտակացուցանէ. եւ եթէ գլխոյդ ոչ ես իշխան, ո՞րչափ եւս առաւել ընկերինֈ 11 Իսկ որպիսի՞ տանջանաւք դատապարտեսցին որք ի մարգարէս եւ յառաքեալսն եւ ի մարտիրոսս երդնուցուն. եւ եթէ յԵրուսաղէմ չհրամայէ երդնուլ, յայտ է՝ եթէ եւ ոչ ի սուրբ բնակիչս նորա. եւ եթէ յերկինս չհրամայէ երդնուլ, յայտ է՝ եթէ եւ ոչ յերկնաւորնֈ 12 Արդ ո՞ւր է արդար երդնուլ, յորժամ ասիցէ՝ եթէ ամենեւին մի՛ երդնուլ, մի՛ յԱստուած, մի՛ յերկինս, մի՛ յերկիր, եւ մի՛ որ ինչ ի նոսա է. ամենեւին արգել եւ եբարձ զսովորութիւն սատանայական երդմանցֈ 13 Իսկ զի՞նչ. Եղիցի ձեր բանն այոյն այո, եւ ոչն ոչ. եւ որ քան զայն աւելին է երդումն, այն ի սատանայէ էֈ 14 Արդ ո՞ւր է արդար երդնուլն, յորժամ ասացն՝ եթէ որ քան զայոյն եւ զոչն աւելի ոք ասիցէ՝ ի չարէն էֈ
    15 Եւ արդ որ զերդումն ոք արդար ասիցէ, յայտ է եթէ զսատանայ արդարացուցանէֈ 16 Քրիստոս զերդմունս ամենայն՝ ծնունդ սատանայի ասաց. բայց միայն զայս երդումն՝ որ հրամայեացն զայոյն եւ զոչն. զոր եւ իւր իսկ ի կիր արկեալ երդուաւ Աբրահամու, եւ ասէ. Այո աւրհնելով աւրհնեցից զքեզֈ 17 Եւ այլուր ասէ. Արդարեւ ասեմ ձեզ. եւ ի միւսումն ասէ. ամէն ամէն ասեմ ձեզֈ 18 Այս է երդումն զոր հրամայեաց մեզ, եւ այսպիսի երդմամբք հաստատին, եւ վստահանային ամենայն հաւատացեալքֈ 19 Իսկ չարք եւ հակառակողքն ի սատանայական երդմանցն առնուն զվճիռ հաստատութեան, որպէս եւ Պաւղոս ասէ՝ եթէ Ամենայն հակառակողացն հաստատութեան վճիռ երդումնն է. հակառակողաց եւ ոչ քրիստոնէից հաւատացելոցֈ 20 Իսկ հաւատացելոցն՝ այոյն այո է հաստատուն, եւ ոչն ոչ. եւ Աստուծոյ պաշտաւնեայն որ քան զայոյն եւ զոչն աւելի երդնուցու, թէ եւ քրիստոնեայ անուանի վասն մկրտութեանն, այլ ոչ հաւատացեալ, բայց հակառակողֈ 21 Որպէս քրիստոնեայք են եւ գողք, քրիստոնեայք են եւ պոռնիկք, նոյն քրիստոնեայք են եւ հակառակողք, երդմնահարք եւ երդմնակերքֈ 22 Իսկ հաւատացելոց այս պատուիրանապահութիւն է որ վասն երդմանս է, զոր եւ առաքեալն Յակոբոս եղբայր Տեառն յայսմանէ զգուշացուցանէ ասելով. Յառաջ քան զամենայն ինչ մի՛ երդնուցուք, մի՛ յերկինս, եւ մի՛ յերկիր, եւ մի՛ յայլ ինչ երդումնֈ 23 Եւ վասն այսորիկ ասաց, եթէ յառաջ քան զամենայն, զի երդումն է անաւրէնութիւն առաւել քան զամենայն ամբարշտութիւնս մեղացֈ
    24 Ահա մեղս եւ անաւրէնութիւնս գործեցին որդիքն Իսրայէլի, ոմանք չարաչար սպանութիւնս եւ պոռնկութիւնս, իսկ ոմանք զհայր եւ զմայր սպանին. ոմանք զկանայս ընկերաց յափշտակեցին. ոմանք զուստերս եւ զդստերս իւրեանց զոհեցին դիւաց. ոմանք թողին զԱստուած, եւ կռոց երկիր պագին. եւ այսու ամենայնիւ ոչ զարթեաւ սրտմտութիւնն Աստուծոյ ի վերայ նոցա՝ որպէս յորժամ երդուանն եւ ստեցին. քանզի որթ կտրեցին ի տաճարին, եւ անցին ընդ մէջ քահանայքն եւ թագաւորն Սեդեկիա, եւ երդուան արքային բաբելացւոց, եթէ ոչ ապստամբեմք եւ ապստամբեցինֈ 25 Եւ ասէ Աստուած՝ թէ Սեդեկիա որ երդմանն իմում ստեաց, ասէ՝ ահա ես հանից ընդ կառափն նորաֈ 26 Ապա յարոյց Աստուած զարքայն բաբելացւոց ի վերայ Երուսաղէմի, եւ եկին պատեցան զաւրքն զնովաւ քաղդէացւոց, զքաղաքն հիմն ի վեր արարին, զտաճարն աւերեցին, զաչս թագաւորին խաւարեցուցին, զորդիս նորա փողոտեցին, զմեծամեծս նորա սրով սատակեցին, եւ զժողովուրդն ի գերութիւն վարեցինֈ 27 Այս են երդման անաւրէնութիւնք առաւել քան զամենայն ամբարշտութիւնս. որպէս եւ գրեալ է՝ թէ Արդարացաւ ապստամբութիւնն Իսրայէլի առ ուխտազանցութեամբն Յուդայֈ 28 Ապստամբութիւնն Իսրայէլի կռապաշտութիւնն էր, եւ ուխտազանցութիւնն Յուդայ՝ երդումն Սեդեկիայ. եւ վասն առաւել երդմանն Յուդայ՝ կռապաշտութիւնն Իսրայէլի որպէս թէ արդարութիւն համարէրֈ 29 Զի որպէս որ սակաւ ինչ ցաւ ունիցի, եւ ապա յետոյ սաստիկ կսկիծք ինչ ի վերայ հասանիցեն, առ աղէտս վերջին ցաւոցն զառաջինն որպէս առողջութիւն համարիցին, նոյնպէս եւ առաւել մեղացն եւ չարութեան երդմանն ա՛յլ անաւրէնութիւնք որպէս եթէ արդարութիւն համարէինֈ
    30 Եւ արդ ի չար սովորութենէ ախտիս այսորիկ ամենեւին իսկ մեղս չարաչարս եւ անաւրէնութիւնս ոք ոչ համարի. այլ իբրեւ զհուր վառեալ ի բերանն զերդման սովորութիւնն այրեն հանապազ եւ ոչ զգան, այլ եւ ի հրապարակս երդնուն հանապազֈ 31 Եւ յորժամ յեկեղեցին երթան մտանել ի ներքս ի յերդնուլ՝ զարթնու իմն եւ խորհի. ընդէ՞ր. զի յերդումն երթամ, ասէ. եւ որ արտաքոյն երդուաւ, բազում անգամ զայն ոչ իմանայ, եւ ոչ համարի ինչ առ ընդելական սովորութեամբֈ 32 Մի՛թէ ի նե՞րքս բաւանդակեալ է Աստուած, եւ արտաքոյ ոչ. այլ նա արտաքոյ է եւ ներքոյ. եւ ամենայն որ մեղս եւ անաւրէնութիւնս առնէ, եթէ արտաքոյ գործէ եւ եթէ ի ներքս, առաջի Աստուծոյ էֈ 33 Եւ դու զհրապարակին երդումն մի՛ փոքր ինչ եւ ընդվայր համարիրֈ 34 Ի միտ առ զոր ասեմս. ամենայն սպանութիւնք եթէ արտաքոյ է, եթէ ընդվայր ինչ, սպանութիւն գործեցաւ. եւ ամենայն գողութիւնք եթէ արտաքոյ եւ եթէ ի ներքս, եւ եթէ ընդ խաղ ինչ եւ եթէ ընդվայր, գողութիւն գործեցաւ. եւ ամենայն պոռնկութիւն եթէ արտաքոյ եւ եթէ ի ներքս, եւ թէ զինչ աւրինակաւ է, պոռնկութիւն գործեցաւֈ 35 Սոյնպէս եւ երդմունք ամենայն եթէ արտաքոյ երդնուն եւ եթէ ի ներքոյ, եւ կամ ընդ խաղ ինչ ընդ վայր, եւ եթէ զինչ աւրինակաւ եւ իցէ, չարութիւն երդմանն կատարիֈ 36 Մի՛ զայս փոքր կարծեցուցաներ. եթէ աստ երդուար եւ անդ, եթէ աստ ստեցեր Աստուծոյ եւ անդ, եթէ աստ ուրացար եւ անդ եւ ամենայն ուրեք երդուար, առաջի Աստուծոյ երդուար, առաջի Աստուծոյ ստեցեր, առաջի Աստուծոյ ուրացարֈ
    37 Արդ զի՞նչ արասցուք զահեղ ամբարշտութիւնս ախտիս այսորիկ. զի իբրեւ զհուր հոսեցաւ ընդ ամենայն երկիր, եւ լցան բերանք ամենայն բոցով անաւրէնութեան ախտինֈ 38 Որք ի հրապարակս եւ երդմունք ի բերանս. մանկունք ի զբաւսանս եւ երդմունք ի բերանս. վաճառականք վաճառեն եւ երդնուն. թշնամանողքն թշնամանեն եւ երդնուն. դատախազողն դատախազէ եւ երդնու. եւ ամենեցուն քան զխաւսս բերանոյն սատանայական երդումն յառաջէ. եւ ամենայն ցոփոգեացն եւ աղալեզուացն չեւ խաւսք ի սրտին՝ երդումն ի լեզուն կայ պատրաստֈ 39 Եւ արդ ո՞ զայսպիսիս մարդ անուանեսցէ. չէ եւ չէ իսկ ասել մարդ, այլ աւձ չար եւ չարին սատանայի սպասաւորֈ 40 Պիղծ է բերան այնպիսւոյն, եւ հուր ժանդահոտ ցոլացեալ ելանէ ի բերանոյ նորա հանապազֈ 41 Ընդէ՞ր հանապազ առաջի Աստուծոյ հայհոյես, երդնուս եւ ուրանասֈ 42 Ընդէ՞ր հուր առեր ի բերանդ այրել զքեզ հանապազֈ 43 Ընդէ՞ր սուր սրեալ ի լեզուիդ ունիս՝ անդադար զքեզ խոցոտել. ո՞չ գիտես՝ եթէ երդումն տէգք սրեալ են սատանայի, եւ հանապազ որչափ երդնուս՝ ցցին ի սրտիդ քումֈ 44 Երդումն կապանք սատանայի՝ կապէ զմարդիկ, եւ լուծումն ոչ գոյֈ 45 Երդումն խեղդ անձին՝ որով խեղդէ զմարդիկ ի ժամ մահուն, եւ առեալ տանի ի դժոխսֈ
    46 Եւ արդ եղբարք, երկիցուք յերդմանէ քան յամենայն մեղաց եւ քան յամենայն անաւրէնութենէ. զի քան զամենայն մեղս հեռացուցանէ յԱստուծոյֈ 47 Վասն զի գիտաց անիծեալ թշնամին՝ թէ ի ժամ մկրտութեանն երդմամբ հրաժարեն յինէն, եւ երդմամբ ուրանայցեն զիս, երդմամբ հեռասցին յինէն ասելով՝ թէ Հրաժարեմք ի քէն, սատանայ, հրաժարեմք ի պաշտամանէ քումմէ, հրաժարեմք ի հրեշտակաց քոց, հրաժարեմք յամենայն խաբէութենէ քումմէ. եւ դարձեալ երիցս անգամ երդուան եւ հաւատացին ի Սուրբ Երրորդութիւնն ասելով՝ հաւատամք ի Հայր, հաւատամք յՈրդի, հաւատամք եւ ի Սուրբ Հոգին, եւ կնքեցին զինքեանս երրորդական զաւրութեամբ Հաւր եւ Որդւոյ եւ Սուրբ Հոգւոյն, եւ զսուրբ խաչն ի վերայ մատանի եդինֈ 48 Եւ ես յորժամ հայիմ յերեսս նոցա, եւ տեսանեմ զնշան խաչին սրբոյ դրոշմեալ ի վերայ երեսաց մարդոյն, յետս երթամ ի սուրբ նշանէն եւ փախչիմ եւ հեռանամ, եւ չկարեմ ինչ առնելֈ 49 Խորհեցաւ եւ ասէ. զի՞նչ արարից, եւ կամ զի՞նչ գործեցից, ի՞ւ կարացից հեռացուցանել զքրիստոնեայս ի մեծութենէ եւ հիմանէ հաւատոց Սուրբ Երրորդութեանն, եւ ի զաւրութենէ եւ ի պահպանութենէ սուրբ խաչինֈ 50 Եւ ասէ. գիտեմ զինչ արարից. զի երդմամբ ուրացան զիս, եւ երդմամբ հեռացան յինէն, ուսուցից եւ ես առ հասարակ ամենայն մարդկան՝ թագաւորաց եւ իշխանաց, եպիսկոպոսաց եւ քահանայից, մանկանց եւ ծերոց, արանց եւ կանանց երդմունս սուտս ի հրապարակս, ի վաճառս, ի տունս, յեկեղեցիս, յարեգակն եւ ի լուսին եւ յաստեղս եւ ի գլուխ իւրեանց եւ յաչս եւ յԱստուած ինքն գլխովին եւ ի սուրբ խաչն Քրիստոսի, որ է կատարեալ ուրացութիւն եւ հեռանալ ի քրիստոնէութենէ եւ ի զաւրութենէ սրբոյ խաչին, եւ ապա կարացից յաղթել ամենայն մարդոյֈ 51 Եւ արդ ո՞չ երկնչիցիմք յահագին եւ ի կործանիչ եւ յանկանգնելի չարեացս այսոցիկ. ո՞չ դողայցեմք եւ ընդ երկրաւ մտանիցեմք՝ որ հանէ զմեզ յերեսաց Աստուծոյ, եւ տայ ի ձեռս սատանայիֈ
    52 Այլ երդմամբ հաստատեմք զբերանս, զի առանց երդման ոչ հաւատայֈ 53 Չէ այդ հաստատութեան, այլ սատանայական սովորութեան. քանզի զբանն միտք առաքինիք ընտրեն, եւ ոչ երդմունք. զի առաքինեացն երկիւղածիցն թէ եւ չերդնուն՝ հաւատան. իսկ ցոփոգեացն եւ աղաւալեզուացն թէպէտ եւ բիւր անգամ երդնուն՝ ոչ ոք հաւատայ. զի ամենայն ոք ի մտացն հաստատութիւն եւ յառաքինութիւն հայի, եւ ոչ յընդվայրած լեզուին աղութիւնֈ 54 Քանզի մեծ առաքինութիւն այս է՝ եթէ մտաւք ոք ի բանս կամ յերդմունս հաստատուն կայցէ, քան զողորմութիւնս եւ զպատարագս մատուցանել. այն յընչիցն ձեռնհասութենէ է, բայց ի բանս եւ յերդմունս հաստատուն կալ՝ մտացն առաքինութիւն է. եւ որոյ միտքն առաքինիք են, երդումն ոք ի նմանէն ոչ պահանջէֈ 55 Իսկ երդմանց սովորութիւնք յաներկիւղածութենէ է, եւ յանընտրող յիմարութենէ. հանապազ կապէ զբանս իւր երդմամբք, եւ կապէ զհոգին իւր ընդ հուր գեհենինֈ
    56 Եւ արդ զայս ամենայն իմացեալ թափեսցուք զթմբիր յիմարութեան մերոյ. երկիցուք յահէ ահաւորի մեծին Աստուծոյ, եւ բազում զգուշութեամբ պահեսցուք զհրամանս պատուիրանացն Աստուծոյ՝ ամենաքննող եւ ճշմարիտ ահեղ դատաւորին, եւ զչար սովորութիւնն ի լեզուաց մերոց ի բաց արասցուք, եւ առաւել փութով հեռասցուք ի սատանայական եւ ի սատակիչ ախտիցն երդման. եւ մի՛ վայրապար ընդ Աստուծոյ յուխտ մտցուք եւ զսուրբ անունն Աստուծոյ ընդ երդմանն կապեսցուք. այլ վստահացուսցուք զմարդիկ յոչն եւ յայոյն մեր հաստատել. զի այս են երդմունք քրիստոնէից հաւատացելոց. եւ ամենեւիմբ ոչ նեղել զոք եւ զրկել, եւ ոչ հակառակութեամբ երդմունս սատանայականս յեկեղեցի Աստուծոյ մուծանելֈ 57 Եւ Զի՞ իսկ գոն, ասէ, դատաստանք ի մէջ քրիստոնէից. ընդէ՞ր ոչ դուք զրկիք եւ նեղիք ի նոցանէն, այլ դուք զրկէք եւ նեղէք զնոսա, որ ոչ էք ի քրիստոնէից հաւատացելոց, այլ յանաւրինաց հեթանոսացֈ 58 Արդ ի բաց արասցուք զայս ամենայն, եւ դիցուք սանձս լեզուի եւ կապ բերանոյ զերկիւղն Աստուծոյ. զի ըստ հաճոյիցն նորա խաւսեսցուք, եւ զկամս նորա արասցուք. կացցուք առաքինութեամբ, եւ վախճանեսցուք հաւատով, եւ անդ երթալ զերկինս ժառանգեսցուք, եւ ի խոստացելոց բարութեանցն վայելեսցուք ի Քրիստոս Յիսուս. որում փառք եւ պատիւ այժմ եւ միշտ եւ յաւիտեանս յաւիտենից. ամէնֈ
ԺԶ
ՎԱՍՆ ԱՐԲԵՑՈՂԱՑ ԱՆԱՒՐԷՆՈՒԹԵԱՆՑ
    1 Մեծ սգով եւ ցաւագին արտասուաւք պարտ է պատմել զմիտս ճառիս, եւ ցուցանել զանզեղջ չարութիւնս արբեցողացն, զանապաշաւ անաւրէնութիւնս բամբասողաց՝ որ միշտ որովայնի իցեն պաշտաւնեայք, եւ չար դիւին արբեցութեանն կան ի հարկիֈ 2 Եւ են հանապազ հայհոյողք եւ արհամարհողք եւ թշնամանողք պատուիրանացն Աստուծոյ. զոր եւ Պաւղոս իսկ լալով ողբայր զթշնամիս խաչին Քրիստոսի. Որոց կատարածն, ասէ, կորուստ է. որոց աստուած որովայնն իւրեանց է, եւ փառք ամաւթն. որք զերկրաւորս միայն խորհին, եւ ոչ զվարս առաքինութեան՝ զոր յերկինս վայելեմք. եւ մեծաւ զգայութեամբ նմանեն անասնոց անմտից՝ յամենայն ժամ խոտաճարակ, զի թշնամիք խաչին են եւ չարչարանացն Քրիստոսի որկորեայքն եւ արբեցողքն՝ որ միշտ զորովայնն պաշտեն եւ ոչ զՔրիստոս, եւ անհնարին անզգայութեամբ զկեանս անցուցանեն. որոց եւ յայտնի իսկ բողոքէ մարգարէն՝ եթէ անզգամք եւ անմիտք կորիցենֈ
    3 Եւ ո՞ւր ուրեք այնչափ անզգամագոյն անմտութիւնք կայցեն, եւ ոչ կարասցեն գիտել՝ եթէ մեծ պակասութիւն է կուրի որ զրկեալն է ի լուսոյ արեգականֈ 4 Եւ եթէ այս պակասութիւն է, պարտ է գիտել՝ թէ ո՛րչափ եւս առաւել մեծագոյն եւս պակասութիւն է եւ անհնարին կուրութիւն այնոցիկ՝ որ խաւարեալքն են ի լուսոյ պատուիրանացն, եւ վրիպեալք ի գրոց տեղեկութենէ. եւ ոչ կարեն որոշել զչարն ի բարւոյն, եւ ոչ հաւասար միմեանց իմանալֈ 5 Այսպիսի ինչ է զոր ասեմս. որպէս թէ ումեք դիպեսցին երկու աւձք չարաթոյնք, եւ զմինն թիւնաւոր կարծիցէ եւ փախչիցի ի նմանէ, եւ ի միւսն աներկիւղ մերձենայցէ՝ որ զնոյն չարութիւն մահաբեր թիւնիցն ունիցի, եւ չարամահ սպանանիցէֈ 6 Նոյնպիսիք են՝ որ զմի ի պատուիրանացն լսեն եւ պահեն երկիւղիւ, եւ զհաւասարն նորուն արհամարհեալ անարգեն, եւ նովին չարաչար կորնչինֈ 7 Եւ արդ այս է որով կորնչին. լուաք ի Պաւղոսէ, մանաւանդ եթէ ի Քրիստոսէ իսկ որ ասէ, թէ Գողք եւ պոռնիկք եւ արբեցողք եւ բամբասողք զարքայութիւնն Աստուծոյ ոչ ժառանգենֈ
    8 Եւ արդ ո՞ւր կայցէ այսպիսի յիմարութիւն կուրութեան՝ որ զայս ամենայն ընդ մի չարութիւն ոչ համարիցիֈ 9 Այլ յոմանց զգուշանայ եւ պահէ, եւ զոմանս արհամարհեալ անարգէ, եւ աներկիւղ մերձենայ՝ որ ունի զնոյն չարութիւնֈ 10 Արդարեւ իսկ անզգամք եւ անմիտք են այնպիսիքն, եւ նման կուրացն մոլորելոց որք ընդ խաւարն խարխափիցեն. այնպէս եւ նոքա յամենայն ինչ անխտրութեամբ մերձենան, եւ լքեալք ի սաստիկ ծուլութենէն, եւ աներկիւղ գործեն զարգելեալսն ի պատուիրանացնֈ 11 Զի եթէ արգել զպոռնկութիւնն եւ զգողութիւնն, արգել եւ զարբեցողութիւնն եւ զբամբասանս. զի միապէս հաւասար միով հրամանաւ արգել զամենայնֈ 12 Իսկ դու ընդէ՞ր ի համանման հաւասարացն յոմանց իբրեւ ի չարէ աներկիւղ հեռանաս, եւ յոմանց իբրեւ ի բարի անկասկած մերձենաս. զի եթէ պիղծ է գողութիւնն եւ պոռնկութիւն, պիղծ է եւ բամբասանք եւ արբեցութիւն. ընդէ՞ր զպոռնկութիւն զղջաս եւ ապաշխարես, եւ վասն է՞ր զարբեցութիւնդ անփոյթ արարեալ արհամարհիցես, որք միապէս վիրաւորեն, եւ երկոքեան սպանանենֈ 13 Զի եթէ աւրէնսդիրն հաւասար չարութիւն ցուցանէր եւ համանմանս պղծութեամբ, եւ որ ասացն եթէ՝ Գողք եւ պոռնիկք զարքայութիւն Աստուծոյ ոչ ժառանգեն, անդէն ասաց՝ նոյնպէս՝ Բամբասողք եւ արբեցողք զարքայութիւն Աստուծոյ ժառանգել ոչ կարենֈ
    14 Եւ արդ եթէ չար է պոռնկութիւն, չար է եւ արբեցութիւն. իսկ ընդէ՞ր չերկնչիս եւ խորշիս յարբեցութենէն իբրեւ ի պոռնկութենէն. այլ աներկիւղ մերձենաս, եւ անկասկած կատարես զարբեցութեանն պղծութիւնսֈ 15 Ո՞չ լուար ի Պաւղոսէ՝ զի միով պատժովք պատուհասէր զպոռնիկն եւ զարբեցողնֈ 16 Իսկ որ համարինն եթէ զպոռնիկս դատի Աստուած, եւ զարբեցողսն ընդ նմին ոչ, այսպիսիքն յիմարեալք եւ կուրացեալք են մտաւք. զի նոյն հուր եւ նոյն վայումն եւ նոյն տանջանք են արբեցողին որպէս եւ պոռնկին. եւ որպէս եւ մարգարէն զվայումն գեհենին նշանակելով ասէր. Վայ հզաւրացդ ձերոց՝ որ ըմպեն զգինին, եւ իշխանաց՝ որ խառնեն զցքին. զի գինին իսկ, ասէ, այրէր զնոսա անչափութեամբ եւ արբեցութեամբֈ
    17 Այլ եւ ոմանք զայրելն իսկ ոչ իմանան. զաւձից չարաթիւնից բուռն հարկանեն, եւ զդառնամահ սատակումնն որ անտի է՝ ոչ իմանանֈ 18 Զորոց ոչ միայն զոգիսն սպանանեն արբեցութեանն զեղխութիւնք, այլ եւ զմարմինն փետեն եւ ապականեն գինւոյն նեխութիւնք, եւ հանապազ զսիրտն տաղտկացուցանեն, եւ նեղեն նողկալովն եւ շմալովն, եւ որովայնին փքալովն. եւ զողորմելի ոգիսն միշտ նեղէ եւ չարչարէ իբրեւ զթշնամի, եւ արգելեալ պահէ ի մթի եւ ի խաւարի՝ յորժամ մթերք կերակրոցն եւ ըմպելեացն ի ներքս ամբարիցին, եւ ընդ ցիխ աղբոյն եւ տղմոյն որդունքն ղուղիցին, եւ զկարգս աղեացն ողողիցեն, եւ զաղբաբոյն որովայնն փտեալ ապականիցէֈ 19 Եւ միշտ հեծէ եւ հանապազ թառանչէ յորովայնին ծանրութենէ, եւ զժահահոտ զգայռիւքն նեխութեանն զմերձաւորսն զազրացուցանէ, եւ ի կարկառակոյտ աղբոյն յաճախութենէ զառ ի վեր փսխածք ելանեն, եւ զառ ի վայր խողխոջանք արձակին, եւ շոգին աղտեալ ընդ երեսն մտանէ, եւ ընդ աւդսն տարածանին, եւ ազգի ազգի ցաւս ի մարմինն արկանէ. զսիրտն մեղկէ, զմարմինն թուլացուցանէ, զստամոքսն խանգարէ, զուղիղն ապականէ, զտեսանելիսն գիջացուցանէ, եւ զամենայն անդամսն ջրգողեցուցանէ. այլ եւ ի նեխութենէ լճացեալ աղբոյն զեռունք զեռան, եւ ճիճիք ծնանին. որոց բազում անգամ զսիրտն նեղեալ յանկարծամահ սպանանենֈ 20 Արդ այս եւ այսպիսի ցաւք եւ աշխատութիւնք են մարմնոյ ի զեղխութենէ արբեցութեաննֈ
    21 Իսկ զոգւոցն ցաւոցն զի՞նչ ասացից, եւ կամ ո՞ր բերան բաւական է պատմել զանհնարին աղէտիցն ցաւոց՝ որ ի դատաստանի մեծի ահեղ աւուրն յայտնեսցի. սոսկումն բեմբին, արհաւիրք դատաստանին, դառն դատաստանն, անողորմ տանջանք, աններելի պապակումն գեհենին աղջամղջին, տարտարոսք ներքին եւ հնոցք վառեալք, յոր հուրն հոսեալ իջանէ յորդահոս գետոցն հրեղինաց, որ կան եւ պահին ի պահանջումն ամենայն մեղաւորաց եւ արբեցողացֈ 22 Եւ եթէ մարթ էր ցուցանել յանդիման, աստէն իսկ ի տանջանս եւ ի դատապարտութեան ցուցանէր զոգիս արբեցողացն, զի միշտ ի մթի եւ ի խաւարի պահէ արբեցութեանն թմբրութիւնն, եւ իբրեւ ի յանդունդս ինչ աղջամղջին անկեալ դնի ի մարմին. եւ միշտ նեղեալ ի գինւոյն գիջութենէ՝ թաղեալ կայ հանապազ իբրեւ մեռեալ ի գերեզմանի կիսամահ եւ տխուր. եւ որչափ ի մարմինն թանձրութիւնն յաւելու, նոյնչափ եւ ոգին ի տկարութիւն իջանէֈ 23 Եւ արդարեւ իսկ յիրաւի են յայսպիսի խաւարի արբեցողացն հոգիք, որք զտիւն ամենայն յարբեցութեան ծախիցեն, եւ զգիշերն ողջոյն ի քուն հանիցեն, եւ այգուցն յարուցեալք ծանրարթունք իբրեւ զխելագարս դանդաչիցեն, եւ չեւ երեկուն թմբրութիւնն թափեալ՝ անդէն ի նոյն դառնայցեն, եւ զճառս երկիւղի Աստուծոյ եւ վարուց առաքինութեան ոչ ճանաչենֈ
    24 Արդ չիցե՞ն յանլոյս խաւարի այնպիսիքն. չիցե՞ն ի միգի եւ ի մոլորութեան մեռեալք եւ թաղեալք ի բարեաց, եւ չարեացն միայն կենդանիք. որք վասն արբեցութեանն շուայտանաց մտացածին եւս բանիւք անաւրէնութեան բանս եւս յաւդեն եւ ասեն, թէ որ յարբեցութեանն ոչ գողանայ եւ ոչ պոռնկի եւ կամ սպանանէ, արբեցութեամբ միայն ոչ մեղանչէ. Այս ի մտաց թափելոց են բարբանջք, որք եւ զարբեցութեանն անուն ոչ իմանանֈ 25 Զի ամենայն որ արբենայ եւ սպանանէ, երկուք են չարիքն, սպանող է եւ արբեցող. նոյնպէս եւ որ արբենայ եւ պոռնկի, պոռնիկ է եւ արբեցող. իսկ անառակ՝ արբեցողք միայն ենֈ
    26 Գինեսէրք են որք յանդուգն ցանկութեամբ զհետ գինւոյն շրջիցին, եւ ի նմին յամիցեն, եւ զանէծս ոչ պատուիրանապահացն ժառանգեսցենֈ 27 Որպէս եւ Սողոմոն ասէ՝ թէ Ո՞ւմ է վայ, ո՞ւմ է խռովութիւն. եթէ ոչ այնոցիկ՝ որք յամեն ի գինւոջ, եւ որք դիտենն ուր գինարբուքն լինիցին, եւ անչափութեամբ գինւոյն զեղխեալ յիմարին եւ թմբրին իբրեւ զանբան անասունս՝ ոչ գիտելով թէ Աստուած իմաստուն բանաւոր արար զքեզ, եւ դու յանառակ արբեցութեանդ թմբրիս եւ յիմարիս եւ ի մտաց անկանիս, եւ չես ի մարդկան համարի, այլ ի վայր եւս քան զանասուն՝ անզգայացար յիմարութեամբդ եւ անբանութեամբդ, եւ ամենեւին իսկ իբրեւ զփայտ եւ զքար անզգայացար ի գինւոյն զեղխութենէֈ 28 Զի թէպէտ եւ մարմին է արբելոյն, ձեռք ի գործոյն են դադարեալք, ոտքն ի գնացիցն են պարաւանդեալք, լեզուն ի խաւսելոյ համրացեալ, լսելիքն ի լսելոյ են խցեալք, աչքն ի տեսութենէն կուրացեալք, սիրտն յիմաստութենէն է յիմարացեալ, եւ ամենայն անդամաւքն է ի խաւարի՝ խելացնոր եւ մտակորոյսֈ
    29 Այս են չարիք եւ անաւրէնութիւնք արբեցութեան՝ որք զարքայութիւնն Աստուծոյ ոչ ժառանգեն, այլ ընդ պոռնիկս եւ ընդ սպանողս դատին. զի զիմաստունն ստեղծեալ Աստուծոյ՝ ի յիմարութիւն փոխեցին ցանկութեամբ գինւոյն արբեցութեանֈ 30 Եւ ուր ենն եւ ուր երթանն եւ ուստի գան՝ ամենեւին իսկ ոչ իմանան, զի ըմբռնեալ ունին զգայութիւնս նոցա գինւոյն թմբրութիւնք, որ յիմարեցուցանէ զիմաստութիւնս, թուլացուցանէ զթմբրութիւնն, քայքայէ զխորհուրդսն, եւ լուծանէ ի յուժոյ արութեանն գինւոյն զեղխութիւննֈ 31 Եւ արդ ո՞չ է այս արժանի մեծի տանջանաց եւ ահեղ բարկութեանն ի վերուստ. զի զխաւսունն եւ զբանաւորսն անբան անասուն եցոյց արբեցութեանն զեղխութիւնֈ 32 Վասն որոյ Պաւղոս պատուիրէ՝ եթէ Մի՛ արբենայք գինւով յորում զեղխութիւն էֈ 33 Զի եթէ որք ի խորանն մտանէին ի հնումն՝ գինի ամենեւին իսկ ոչ ճաշակէին, ո՛րչափ ի նորումս պարտ է պարկեշտութեամբ եւս մտանել առաջի Աստուծոյ, զի մի՛ յարբեցութենէն զեղխիցիմք, եւ յանդիմանեալ դատապարտիցիմք իբրեւ զորդիսն Ահարովնի, որ վասն զեղխութեանն հուր աւտար եկեր զնոսա, որ եղեւ յաւրինակ անառակ քահանայիցնֈ 34 Վասն որոյ գիրն ասէ՝ եթէ Անառակ է գինի, եւ թշնամանող է արբեցութիւն, եւ որ խառնակի ընդ նա՝ չէ իմաստուն. զի իմաստնոյն եւ ջուրն միայն բաւական է ի դադարումն ծարաւոյն, եւ ի պէտս խելացն զուարթութեան. քանզի զուարթ են, ասէ, խելք ջրարբաց, եւ առողջ են մարմինք ուծակերաց. զի եւ Տէրն ամենայն արարածոց այսպիսի սեղանովք յագեցուցանէր զժողովուրդն յանապատին, եւ զգինի ամենեւին ոչ յիշեաց. զի աւրինակ ամենայն աշխարհի էր լինելոց ճաշն Քրիստոսիֈ
    35 Բայց գիտեմ զի ասես իսկ, եթէ ընդէ՞ր ապա արար զգինին՝ զի զըմպելն արգելֈ 36 Ոչ եթէ զըմպելն արգել, այլ զարբենալն. որպէս արար զկին վասն ամուսնութեան, եւ զպոռնկութիւնն արգել. արար եւ զերկաթ վասն երկրագործութեան, եւ զսպանութիւնն արգել. արար եւ զգինի վասն տկարութեան, եւ զանչափն կարճեացֈ 37 Ոչ եթէ զըմպելն խոտէ, այլ զարբենալն պատուհասէֈ 38 Բայց եւ գինի իսկ ի պէտս հիւանդաց է եւ սգաւորաց, եւ մեծի խորհրդոյն. որպէս եւ ասէ՝ եթէ գինի սգաւորաց, եւ ուրախութիւն այնոցիկ որ ի տրտմութեանն իցենֈ 39 Իսկ որ զկենդանութեան զպէտս վճարէ, հաց է եւ ջուր եւ հանդերձ. բայց այլն ամենայն ցանկութիւնք են եւ ոչ կարեւորք, ընդ որ ոմանք սովորութեամբ եւ կամաւք կապին, եւ ոմանք կամաւ եւ սովորութեամբ հեռանանֈ 40 Եւ արդ մեք մի՛ սովորութեամբ իսկ կապեսցուք ընդ չար դիւին արբեցութեան. այլ կամաւք հեռասցուք յորկորստութենէ կերակրոց եւ յանառակ արբեցութենէ, որով զաւրէնս նորա ընկալցուք. զվարս յարդարեսցուք, եւ զառաքինութիւնս յաւրինեսցուք, եւ զսէր սուրբս սիրեսցուք, ի պահս պնդեսցուք, յաղաւթս պարապեսցուք, յողորմութիւնս յորդորեսցուք, եւ ի պարկեշտութիւն յաւժարեսցուք, զանձինս արդարասցուք, եւ զոգիս մեր ապրեսցուք. զվախճանն բարի ընկալցուք, զի յանանց ի կեանսն փառաւորեսցուք, եւ ընդ հոգեղէնսն դասակցեսցուք. զփափագելի դրախտն ժառանգեսցուք, եւ յանմահ բարիսն վայելեսցուք ի Քրիստոս Յիսուս ի Տէր մեր. որում փառք յաւիտեանս յաւիտենից. ամէնֈ
ԺԷ
ՎԱՍՆ ԱՆԱՒՐԷՆ ԹԱՏԵՐԱՑ ԴԻՒԱԿԱՆԱՑ
    1 Ո՞ւր երթեալ դադարեցից եւ լացից զահեղ անաւրէնութիւնս որ զիս ճմլեցուցանէ. եւ կամ ո՞ւր լռեալ ղաւղեցից թախծեալ մեղաւքս, եւ մաշեալ յամենայն զազրալի եւ չարալուր համբաւոյս՝ որ միշտ զսիրտ իմ գելու, եւ գալարեցուցանէ զաղիս իմ եւ զորովայն իմ ողբալով, եւ հանապազ հալեն եւ հեղձուցանեն զիս տրտմութիւնքս. զի յամենայն ժամ զանառակ պղծութիւնս լսեմ, եւ զանաւրէն ամբարշտութիւնս տեսանեմֈ 2 Եւ ի բազում թախանձանաց սրտի իմոյ կցեցաւ ոսկր իմ ի հող, եւ մարմին իմ յերկիր քանցեցաւ. զի ի լռութենէ բազում մտաց յուզութեանց եղեւ իբրեւ զխռիւ չորացեալ, եւ իբրեւ զպատկեր ինչ առանց շնչոյ. եւ յափշութենէ մտաց իմոց զիմ սխալանս յետոյ ընկեցեալ մոռացայ, եւ զձերդ քննեմ հանապազֈ 3 Վասն զի լուր չար եւ համբաւ զազրալի ի լսելիս մեր հասեալ հնչեն հանապազ. յորմէ բուրէ սաստիկ ժանդութիւն եւ շարաւ նեխութեան եւ փտութեան. եւ հոտ չարահոտ ի վեր ցոլացեալ տաղտկացուցանէ զսուրբ եկեղեցիս, ընդ որ անձինք ամենայն արդարոց ահիւ հիացեալ ողբան զանաւրէնութիւննֈ
    4 Եւ ես լի ամենայն յանցանաւք միշտ զդոյն հառաչեմ եւ սգամ. զի ի զազրալի անաւրէնութեանց ձերոց յամենայն ժամ թատերք սատանայականք ցնծան խայտալով, եւ եկեղեցիք Քրիստոսի միշտ ողբան դառնապէսֈ 5 Քանզի առեալ զմանկունս սուրբ եկեղեցւոյս՝ իւր ընծայեցոյց սատանայ, պղծեալս եւ պղտորեալս յանառակ թատերս տեսարանացֈ 6 Որ միշտ հանապազ կամի հեռացուցանել զմարդիկ յողորմութենէն Աստուծոյ, եւ յամենապայծառ անանց բարութեանց, եւ տանել առնել բաժանորդս իւրոյ ահեղ աղէտիցն տանջանացֈ 7 Վասն որոյ զիմոյ բազում յանցանացն անտես արարի, ձերոյ վշտացդ լինիմ վշտակից, եւ ողբամ զաներեւոյթ վէր բեկման անձին ձերոյ. զի մերժեալ արհամարհեցէք զպատուէրս պատուիրանացն Աստուծոյ, եւ առ ոտն հարեալ կոխեցէք զհաւատս առաքելական եկեղեցւոյ. եւ առ ոչ ինչ համարեցայք զսրբութիւնս մարմնոյ եւ արեանն Քրիստոսի, զոր հանապազ ընդունիք յահաւոր եւ ի սոսկալի սեղանոյնֈ
    8 Եւ արդ յոյժ ընկղմեալք էք ի դիւական մոլորութենէդ, եւ գերեալք եւ գրաւեալք ի խորհրդոց սատանայի. փութացայք անկանել ի դառնամահ որոգայթս նորա, երթեալ մտանել յապականիչ թատերս խաղուց, լսել զձայնս աղտեղիս խաբարան ականջաց, ի զազրացելոցն եւ պղծեցելոցն յանաւրէն եւ ի չարալլուկ կատաղանաց գուսանաց, որք միշտ զշնորհս Հոգւոյն Սրբոյ հալածեն, եւ զմահաբեր պիղծ խորհուրդ սատանայի ի սիրտս եւ ի խորհուրդս ձեր սերմանեն. յորմէ վառեալ լուցանի հուր ցանկութեանց, եւ բորբոքեալ տոչորի բոցն ազգի ազգի ախտիւք ի մարմինս հնազանդելոցն, որք իբրեւ զփուշս եւ զտատասկս թաղեալ զանձինս վիրաւորեն, եւ մթերեալ կուտեն բեռինս դժուարակիրս ի վերայ ոգւոցն կորուսելոցֈ 9 Եւ հուր այրիչ եւ սուր սատակիչ անձանց իւրեանց ստացեալք ելանեն ի թատերս պղծութեանց՝ եղեալ կարեվէրս եւ հաստախոց ի գաղտնի նետից սատանայի՝ որ չարաչար զոգիս վիրաւորէ, եւ փոքր կարծեցուցանէ զմեծամեծ անաւրէնութիւնս. յորմէ պարտ էր սարսել եւ դողալ հանապազ, եւ փախչել եւ հեռանալ բազում երկիւղիւֈ 10 Զի չար է սովորութիւնն, չար են եւ յորդորիչք նորա՝ գինի եւ գուսան եւ սատանայ, եւ միտք մոլորեալք ցոփագնացութեամբք եւ յափրանաւք վաւաշոտութեամբք, որք կամայաւժար եւ դիւրահաւան ընդունին զչար սերմանս սատանայի, մանաւանդ թեթեւամիտ եւ շուաղաբարոյ ազգն անհամեստիցն կանանց, երագալուր եւ դիւրահաւան եւ վաղապատիրք. որք յափրանաւք պակշոտեալք միշտ ի թատերսն փութան աներկիւղ ի տեսիլ անաւրէն խաղուցն եւ սատանայական հրապարակին, ելեալ ի վեր ի դիտակ տեղիս նստին, խորհին եւ դիտեն զնմանիսն իւրեանց ի չարիս. որ թէպէտ եւ գործոյն անաւրէնութեան ոչ պատահեն առժամայն, սակայն զնետս սատակիչս հարեալ տանին ի սիրտս, յորմէ պարտ է առ յապա մեռանելֈ 11 Որպէս եւ զգազան ինչ վիրաւորեալ ի նետից որսորդաց, որ թէպէտ առժամայն ի հաղբիցն զերծաւ, սակայն զնետսն տարեալ մեռանիֈ
    12 Եւ արդ ի՞ւ իւիք դադարեցուսցուք զահեղ տոչորումն ցոլացեալ բոցոյն այնորիկ. եւ կամ ի՞ւ հնարս բժշկութեան աներեւոյթ վիրացն գտանել մարթասցուք. եւ կամ որո՞վ իւիք աւարեալ կործանեսցուք զտեղի թատերցն պղծութեան, զորոգայթն մահաբեր, զժողովն բազմաչար, զարուեստանոցն ամենայն ախտիցֈ 13 Զի անտի յորդորին կուսանք ի պոռնկութիւնս, ամուսնաւորք ի շնութիւնս. անտի լինին կանայք ատելի արանց, եւ արք կանանց արհամարհելի. անտի որդիք ի հարանց թշնամանին, եւ ծառայք ի տերանց. անտի ծերոց անհամութիւն եւ երիտասարդաց վաւաշոտութիւն. անտի է պառաւանց յայրատութիւն, եւ աղջկամարդկացն գիշութիւն, եւ արանց լկտութիւն, եւ կանանց կատաղութիւն. անտի են մարդելուզութիւնք եւ կնահանութիւնք եւ մանկասպանութիւնք եւ այլ զրկութիւնք յաղագս զարդուցն պաճուճանաց. անտի են սնափառութիւնք եւ պճնութիւնք, եւ բազում մեքենայք չարարար ախտից. անտի է եւ զանազան պղծութիւնք՝ զոր եւ ասել իսկ աղտեղի էֈ 14 Այլ եւ ուսուցանէ անձին լկտութիւն, ոգւոյ մեղկութիւն, մտաց քայքայումն, աչաց յարատութիւն, լեզուի դատարկաբանութիւն, գործոց հեղգութիւն. եւ պարապեցուցանէ յամենայն չարիս, որ ուծացեալ հեռացուցանեն ի սիրոյն Աստուծոյ, եւ մերժեալ հանեն ի քրիստոնէական կարգէֈ 15 Այլ եւ զայլ եւս ազգի ազգի կերպարանս չարեաց ասել չեմ բաւական, զոր թատերքն ուսուցանեն. զամբարտաւանութիւն, զհայհոյութիւն, զնենգութիւն, զմեխմեխութիւն, զչարակնութիւն, զնախանձ, զբամբասանս. վասն որոյ զեղուն պատուհասքն Աստուծոյ ի վերայ երկրի, որ սաստիկ սրտմտութեամբն ի տանջանս դատապարտէֈ 16 Ահա զայս ամենայն անաւրէնութիւնս ստանան՝ որք մտանեն ի թատերս խաղուցն, եւ աճեցուցանեն ի մարմինս իւրեանց զչար պտուղ սերմանցն սատանայիֈ
    17 Եւ արդ ո՞ր բերան բաւական է ողբալ եւ լալ զայնպիսի աղտեղեալսն եւ զպղծեալսն. եւ կամ ո՞ր լեզու պատմել կարասցէ զանթիւ աղէտիցն բազմութիւնս՝ զոր անտի ստանան. եւ կամ ո՞ր միտք ցուցանէ զահեղ տանջանացն բազմութիւնն՝ զոր պատրաստեալ է նոցա ի հոսանս հրոյ գեհենին ընդ աստուածամարտն սատանայի, որք զխաւարայինսն ախորժելով ընկալանֈ 18 Եւ արդ է՞ր վասն այդպիսի տանջանացդ մատնիցիս, եւ կամ զի՞նչ ի պիղծ խաղոյն ընկալար. քրքրանս եւ ցոփանս եւ թեթեւանս, եւ աւգուտ եւ ոչ ինչ. այլ անթիւ ահեղ աղէտից բազմութիւնֈ 19 Զի թէպէտ եւ պակշոտելոցն լինին ցանկալի պիղծ թատերցն տեսութիւն, որք միշտ յախտիցն ցանկութիւնսն ծիւրին եւ ծորան, այլ առողջիցն երեւի տաղտկալի պղծութիւնն եւ ամաւթալի վաւաշոտութիւննֈ
    20 Կանայք ի բարս բոզից կերպարանեալք, եւ արք ձիոց մատակախազաց, որք անաւրէն զազրաբանութեամբն եւ քան զանասունս եւս ի վայր իջանեն, եւ քան զշանց փսխածն աղտեղագոյնս եւս փսխեն զտաղտկալի բանիցն զգարշութիւնս, յորմէ շարաւ նեխութեան եւ հոտ զազրալի ելանէ, որ զանձինս երկիւղածացն զզուեցուցանէ, եւ դիւացն է ցանկալի. զի ի մէջ այնպիսի խայտառակելոցն սատանայ գումարեալ շրջի ի վերայֈ 21 Զի ուր կատակք եւ գուսանք են եւ խաղ եւ ծաղր լկտիք, անդ եւ դեւք ընդ նոսա ի պարու անցանեն, եւ սերմանեն բազում աղտեղութիւնս ի միտս զեղխեցելոցն, եւ առաւել եւս ի մոլեգնութիւն բորբոքեն զգուսանսն՝ զպիղծ եւ զհալածողս շնորհին սրբութեան, զբորբոքիչս հրոյն ցանկութեան, զարհամարհողս պատուիրանացն, զկարապետս սատանայի խորհրդոցն, զանաւրէնս եւ զաստուածամարտս եւ զթշնամիս ամենայն արդարութեանֈ 22 Զորս պարտ էր իսկ բազում քարամբք քարկոծել եւ յաշխարհէ հալածել, զնոսա առեալ զեղխելոցն ի խաղարանս զբաւսանին, յորս մտանեն ողջանդամք, եւ ելանեն վիրաւորեալք. զՔրիստոս ի բաց մերկացեալք, եւ զսատանայ յանձին զգեցեալք. զՀոգին շնորհաց հալածեալ, եւ լցեալ պիղծ հոգւովն դիւացֈ 23 Զի ամենայն որք հաւատովք եւ երկիւղիւն մերձենան ի Քրիստոս, Սուրբ Հոգւովն լուսաւորին, եւ աւր ըստ աւրէ գործովք առաքինութեամբ ի վեր ելանեն, եւ մեկնեալ հեռանան յամենայն խաբից սատանայիֈ 24 Եւ որ պղծութեամբ թատերացն առ դեւս հպին հանապազ, խաւարին վարիւք միգապատեալք մթանան, եւ լնուն պիղծ ոգւովն սատանայի, եւ աւր ըստ աւրէ անաւրէնութեամբք ծանրացեալք ի վայր կործանին, մինչեւ ուծացեալ հեռանան յերկիւղէն պատուիրանացն Աստուծոյ, եւ լինին աման սատանայական խորհրդոցնֈ 25 Եւ վասն այսորիկ առաւել ախորժելով ընթանան ի բանակետղ դիւաց, փութալ ի կոչն սատանայի՝ քան առ Քրիստոսի սուրբ եկեղեցինֈ 26 Զի բանակք դիւաց են թատերքն խաղոյն, եւ ամենայն անառակ եւ գուսանամոլ գինարբուքն, որք զեղխին եւ պակշոտին անաւրէն եւ անաստուածաբար՝ լուծեալ զսանձս լեզուի եւ զկապ բերանոյն արձակեալ ուտեն եւ շուայտանան համանգամ կերակրոցն, եւ հոտն հոսեալ ի բերանոց նոցա՝ բուրէ բազում ժանտութիւնս. եւ խորհին եւ խաւսին զամենայն կամս սատանայի, եւ ոչ իմանան զչար նետս սատանայիֈ 27 Հարկանէ՝ եւ զվէրսն խաղաղէ, եւ չտայ իմանալ, զի մի՛ ապաշխարութեամբ բժշկեսցուք. վասն զի գող է, եւ ոչ ընդ յայտնի ճանապարհն գնայ՝ եթէ զգուշանայցեմք. այլ գաղտնի եւ զհետ արածէ, եւ անակնածելի տայ արհամարհել զմեծամեծս պատուիրանացն, եւ փոքր կարծեցուցանէ՝ զի մի՛ զգուշասցուքֈ 28 Գիտէ թէ արգելեալ է ի պատուիրանացն զբան տգեղ եւ դատարկ, զբամբասանս եւ զհայհոյութիւնս. եւ առաւել հեղուն ի բերանս վաւաշ գուսանացն եւ բազում խեղկատակութիւնս եւ մորոսախաւսութիւնս, գարշաբանութիւնս, դատարկաբանութիւնսֈ 29 Արհամարհութիւն, ձաղութիւն եւ հայհոյութիւն հոսեն ի նոցանէն հանապազ. զի ի ծաղր եւ ի խառն եւ ի խառնախաւսութիւն դեւք փութացեալք հասանեն, եւ բերեալ ախտս բազումս ջամբեն եւ արբուցանեն՝ որք անդն շուայտանայցենֈ 30 Վասն որոյ պարտ է լալ եւ ողբալ զայնպիսի անառակութիւնս, եւ մանաւանդ զկատակսն մտակորոյս՝ որ ի մէջ լկտի բազմականացն. իբրեւ զայսահարս յափրին, ծռին, գելուն, աքսոտեն, եւ զամենեսեան աղտով բերանոյն զազրացուցանեն. զոմանս հայհոյէ, զոմանս բամբասէ, զոմանս թշնամանէ, եւ զոմանս ձաղէ, խեղութեամբ ամաւթով կուրացուցանէ. ոմանց ստէ, եւ յարգանաւք սնափառեցուցանէ. իբրեւ զշուն կատաղեալ զամենեսեան առ հասարակ խածանէֈ
    31 Զի՞նչ գործես, ով թշուառական. ընդէ՞ր ոչ փութաս թափել ի չարաչար ամբարշտութենէդ՝ գալ ի միտս քո. ընդէ՞ր ոչ ողորմիս ոգւոյդ կորուսելոյ. ընդէ՞ր ոչ լաս եւ ողբաս զանաւրէնութիւնս. ընդէ՞ր հուր ի հուր յաւելուս այրել դառնապէս. ընդէ՞ր ի վերայ կայծականց եւ փշոց գնաս հանապազ. զի՞ ընդ բեռինս մեղաց բեւեռիս հանապազ. հի՞մ քարավէժ եւ դարահոս լինիս ի վախից. վասն է՞ր սուր սրես, եւ նովին վիրաւորիս. զի ոչ ոք է՝ որ հրով հուր շիջուցանէ, եւ ոչ չարիւ բարւոյ հանդիպիֈ 32 Ո՞վ է որ փուշ տնկէ՝ եւ խաղող կթիցէ. կամ որոմն սերմանիցէ՝ եւ ցորեան հնձիցէ. եւ ոչ անառակ վարիւք ոք զՔրիստոս տեսանիցէ եւ զարքայութիւնն ժառանգիցէ. այլ ի հուր գեհենին դատապարտի ի մէջ որդանցն թիւնաւորացֈ 33 Եւ որ այդպիսի անաւրէն լկտութեամբ եւ գինեմոլ զեղխութեամբք կեցցէ, եւ դիւական թատերաւք եւ ծաղրածու գուսանաւք վարիցի, մի՛ ամենեւին ակնկալցի ապրել ի հրոյն տանջանացֈ 34 Յիշեա զբանն ահեղ, թէ վայ որ ծիծաղիցին այժմիկ, զի նոքա սգայցեն. վայ որ խնդան այժմ, զի նոքա լացցեն եւ ողբասցեն. վայ որ ըմպեն գինի յարբենալ, եւ անոյշ իւղաւք աւծանին. վայ ձեզ մեծատանցդ՝ զի ընկալայք աստէն զհատուցումն բարութեան ձերոյ. զի բազում նեղութեամբ պարտ է մտանել յարքայութիւնն Աստուծոյֈ 35 Արդ Քրիստոս լալ եւ սգալ ասաց յաշխարհիս, եւ դու ծիծաղիս եւ ցնծաս, եւ ոչ զարհուրիս եւ դողաս յահեղ դատաստանացն Աստուծոյ, որ ճշմարտիւ քննէ զամենայն որ կամաւ եւ որ ակամայ, զոր ի ծուլութենէ եւ զոր ի մոռացմանէ գործէքֈ
    36 Արդ փութա մաքրեա զանձն քո յայրատութենէդ, զլեզուդ ի դատարկաբանութենէդ, զլսելիս ի պղծալուր սովորութենէդ, եւ զմիտս քո ի մահաբեր սատանայական խորհրդոցֈ 37 Անկիր առաջի Աստուծոյ եւ ասա. Մեղայ յերկինս եւ առաջի քոֈ 38 Մի՛ հեղգար ի վաստակս ապաշխարութեան՝ մինչ աւուր կայ. ահա փութա ի գիշերն յայն հասանել ահեղ եւ սոսկալի խաւարին եւ աղջամղջինֈ 39 Արդ ծանիր զմեղաց քոց բազմութիւն. յիշեա թէ մեռանել ունիս առ վաղիւն. նկատեա զպահանջումն հոգւոյդ քո ի մարմնոյդ. եւ ած զմտաւ հանապազ զմեծ ահեղ աւր դատաստանին, զհուր անշէջ, զխաւարն աղջամղջին, զգուբն ապականութեան, եւ զտարտարոս գեհենին, եւ զդառն ողբումն մեղաւորաց յահեղ դատաստանացն ահագին դատաւորին. ուր բանք սպառին, եւ գործքն թագաւորեն. ուր խորհրդոց եւ գործոց պահանջումն. ուր դատարկաբանին են խնդիրք, եւ անդէպ մտածութեան համարքֈ 40 Արդ զայս ած զմտաւ հանապազ, զայս յիշեա միշտ. յոգւոց հան եւ ողբա, հեծեա եւ լաց անդադար, զի թերեւս ապրել կարիցես յահեղ աղէտիցն տանջանաց եւ յաննշոյլ խաւարէն, եւ հանդիպել անանց բարութեանցն խոստացելոց ի Քրիստոս Յիսուս ի Տէր մեր. որում փառք յաւիտեանս. ամէնֈ
ԺԸ
ԹՈՒՂԹ ՎԱՍՆ ԿՆԱԹՈՂԱՑ
    1 Տէր մեր Յիսուս Քրիստոս վասն փրկական բանիցն յանդիմանութեան չարչարանաւք խաչեցաւ յաստուածամարտ ազգէն եւ յընդդիմակաց ժողովրդենէնֈ 2 Եւ այժմ նոքա որք զուղիղ բան եւ զփրկական վասն փրկական ոգւոց խաւսիցին, թշնամանեալ բամբասին ի կարծելոցն իմաստնոցֈ 3 Այլ չէ այն իմաստութիւն, այլ իշխանութեան անիրաւութիւնս, զիմաստութիւն երկիւղ Տեառն է. եւ որ եգիտ զերկիւղն Աստուծոյ, նա եգիտ եւ զիմաստութիւնֈ 4 Այլ թէ իցէ եւս իմաստուն, չէ պարտ զաւգնականն իւր արհամարհելֈ 5 Ապա իմաստուն էր եւ Մովսէս, սակայն լուաւ խրատուն Յոթորայ. հոգեւոր էր եւ Դաւիթ, այլ պէտք եղեն եւ նմա Նաթանայ յանդիմանութիւնն. զիմաստունք իմաստնոց լսեն, եւ խոնարհք խոնարհաց հնազանդինֈ 6 Զի որք ուղղապէս մտաց աչաւք նայիցին ի պատուիրանս Աստուծոյ, եւ հոգեւոր վարիւք զքաղցրութիւն սրտին ստացեալ ունին ազատաբարոյ բարուցն հանդարտութեամբ, չէ պարտ արհամարհել զայսպիսի աղերսաբանութիւնս. քանզի երանելին Պետրոս ասէ՝ եթէ Արք իմաստութեամբ բնակեսցեն ընդ կանայս, իբրեւ տկար անաւթոյ արասցեն պատիւ կանանցֈ 7 Եւ ոչ ատելութեամբ ինչ հեռանալ հրամայէ. զի Ամենայն, ասէ, որ ատէ զեղբայր իւր, մարդասպան է. իսկ որ զկինն իւր ատէ, անձնասպան էֈ
    8 Այլ թէ վասն չքաւորութեան ոք որդւոյ առնիցէ ատելութիւն ընդ ամուսնոյ իւրոյ, չար է առաջի Աստուծոյֈ 9 Զի՞նչ աւգուտ է որդիս խնդրել, եւ զոգիս կորուսանել անիրաւ ատելութեամբնֈ 10 Զի ոչ եթէ որդւոց խնդիր է առաջի Աստուծոյ, այլ անարատ ոգւոցֈ 11 Քանզի եւ մարգարէն ասէ վասն անիրաւ որդիս խնդրելոյ. որոյ վարձք իւր առ Աստուած են, այն է պտուղ որովայնի իւրոյ, եւ զաւակ սուրբ արձանութիւն նորաֈ 12 Այլ ոչ գիտէ՝ եթէ վասն առնն յանցանաց արգել Աստուած զպտուղ որովայնին, եւ կամ վասն այլ բարւոյ չետ. զի բազում որդիքն են որ բարկացուցանեն զծնողս, եւ ընդ արիւն զկեանս նոցա անցուցանեն. եւ վասն այնորիկ արդեաւք արգելու Աստուածֈ 13 Այլ եւ ա՛յլ անիրաւութիւն է, եթէ զԱստուծոյ ոք գործ ի մարդոյ պահանջէ. եւ անիրաւք, ասէ, զարքայութիւնն Աստուծոյ ոչ ժառանգեն, քանզի անիրաւութեան ռամկացֈ 14 Իսկ թագաւորաց եւ իշխանաց անիրաւութեան՝ պատուիրանք Աստուծոյ են յանդիմանիչք եւ արգելիչքֈ
    15 Եւ արդ զի՞նչ աւգուտ իսկ են որդիք ոգւոց. ահա մարդ, ասէ, եւ գործք իւրֈ 16 Արդ ած զմտաւ զահեղ զարհաւիրս ահագին աւուրն այնորիկ, եւ մի՛ ընդդէմ ինչ կամացն Աստուծոյ առնիցես, զորս յետ սոսկալի ատենին այնորիկ մատնեսցին աղէտիցն տանջանաց. զի մի՛ ոք կարծիցէ իբրեւ զաստի ինչ չարչարանս՝ զոր երկրաւոր թագաւորք ածեն ի վերայ մահապարտացնֈ 17 Այլ անդ դառն լալիւն է, եւ չարաչար կսկիծք, եւ աղախարշանք յորդահոս գետոցն հրեղինաց՝ որ ի վերայն հոսեսցին, ի գուբս հրացան կայծականց հնոցին՝ ուր տանջին եւ մաշին մարմինք մեղաւորացն ի խորս տարտարոսացն եւ յաննշոյլ խաւարն, ի մէջ որդանցն թիւնաւորաց. զորոյ զչարաչար իրս աղէտիցն բանիւք ոք ոչ կարէ ցուցանել՝ զողորմելի վարանումնն, եւ զահեղ ողբումնն աններելի տանջանացն. զոր եթէ աշխարհս ամենայն մեծաւ սգով ողբասցեն, այլ եւ փայտք եւս եւ քարինք լային ի ձայն ողորմելի աշխարանաց, ոչ կարեն արժանապէս ողբալ եւ սգալ զայնոսիկ՝ որք այնմ չարատանջ գեհենին եւ աններելի աղէտիցն մատնեցանֈ 18 Զոր պարտ է աստէն միշտ զմտաւ ածել, եւ զգուշութեամբ անցանել ընդ սահելի եւ ընդ ծփալի եւ ընդ մեղսասէր կեանս աշխարհիսֈ 19 Եւ անբաւ են յաւիտենականքն, պատիր եւ երազ են երկրաւորքս սիրելի, եւ տկարագոյն քան զսարդի ոստայնֈ 20 Ահա այսաւր եւ վաղիւ, եւ այլ ոչ եւս իցեմք. երկաւուրց է հանգիստ աշխարհիս, եւ յաւիտենական են տանջանք եւ ամաւթֈ 21 Ահա յայլ երկիր կայ անցանել, եւ զՏէրն փառաց կայ տեսանելֈ 22 Սրտիւ զսիրտ քննեսցուք, եւ աստէն մաքրեսցուք. զի յետ սակաւ աւուրց եմք երթալոց առ ահեղ եւ անխաբ դատաւորն՝ որում գաղտնիքն մեր յայտնին, եւ զխորհուրդս սրտից յանդիմանէ. յորմէ ոչ ինչ ծածկի ի ճշմարտատես եւ ի քննող ականէնֈ
    23 Արդ երկիր յահեղ ահեղ դատաստանէն այնորիկ, եւ մի՛ այլ եւս յերկար աներեւոյթ սրովն վիրաւորիր, եւ չար ի չար յաւելուլ՝ յաններելի տրտմութիւնն յամեցուցանելով զանդամս քո. վասն որոյ պէտք են յերկար ժամանակի ապաշխարութեան եւ ընդ այդր՝ եթէ երկեղած իցես յԱստուծոյֈ 24 Արդ մի՛ եւս հասուցաներ ապաշխարութիւն քահանայից, եւ զեկեղեցի տրտմեցուցաներ եւ այլ եւս ժամանակաւք. մերձ է վախճանն հասարակաց, փութա մերձենալ առ Աստուած, եւ Աստուած մերձեսցի առ քեզֈ 25 Ահա գող է աւրն մահու, գուցէ հասանիցէ տարաժամ. Արթուն լերուք, ասէ, զի ոչ գիտէք զաւրն եւ ոչ զժամն, որ յանկարծակի անակնկալ անկանի ի վերայ քո իբրեւ զորոգայթֈ
    26 Արդ երկիր դու յաւրէն յայնմանէ. փութով զղջացիր զոր գործեցերդ մինչ դեռ մերձ է ժամանակս. մի՛ պատաղիր երկրաւորաւքս, զի ի մաւտոյ փոխելոց եմք ի գերին քաղաքն, եւ մնան աստէն ժողովեալքս յաշխարհիս. զի ոչ բերաք ինչ յաշխարհս, եւ ոչ տանել ինչ կարասցուք աստի. այլ մերկ մտաք յաշխարհս, եւ մերկանդամ անդրէն դառնալոց եմքֈ 27 Վասն որոյ միշտ զմտաւ ած զերկիւղ ահագին աւուրն այնորիկ, եւ մի՛ մոռանար զբոցն՝ որ ոչ երբէք շիջանի. եւ փութա խոտորել ի ձախոյն սատանայի, եւ լինի Աստուած ընդ աջմէ քումմէ. լուր Հոգւոյն Սրբոյ, եւ Աստուած լուիցէ քեզ յահեղ աւուրն տագնապիֈ 28 Մի՛ խնդրեր ի բարեխաւսութիւն զբանս շքեղ երեսաց եւ զպատիւ նախաթոռոյն, յորմէ եւ վարձս սակաւ ընդունիսֈ 29 Այլ յիշեա եթէ գոն դատաստանք, կան տանջանք, լինի յարութիւն եւ խնդիրք ամենայն գործոց. եւ այսու երկիւղիւ հնազանդեա, զի եւ վարձս մեծամեծս ընկալցիսֈ
    30 Մեծ է լսել ձայնի աւետարանին ի բարեխաւսութիւն մահկանացու մարդկանֈ 31 Լուր մարգարէական հրամանին եւ առաքելական պատուիրանացն քեզ ի բարեխաւսութիւն, եւ հնազանդեա աստուածային պատգամիս. ած զմտաւ եւ զմեղաց քոց զբազմութիւնսֈ 32 Մի՛ զսակաւն ուրուք պահանջեր. ի միտ առ զահագին բողոքումն պատուիրանաց՝ որ քեզ վկայեցինֈ 33 Ծանիր զի եւ ընդ բանիցն իցէ դատումն եւ ընդ խորհրդոյ եւ ընդ սակաւիկ ինչ քինի պահանջումնֈ 34 Հայեաց ի կեանս աշխարհիս՝ զի իբրեւ զստուեր անցանեն, եւ փութա յաւր ահագին դատաստանինֈ 35 Երկիր ի սոսկալի բեմբէն եւ յահագին դիմաց դատաւորին, եւ եկ ի զգաստութիւն. դողա ի դառն դատաստանէն եւ յանտանելի ամաւթոյն, եւ փութա զնա հաշտեցուցանել. զարհուրեա ի չարաչար տանջանացն եւ յաննշոյլ խաւարէն, եւ եկ ի լուսոյն ճանապարհ. փափագեա անբաւ բարութեանցն եւ անյագ փափկութեանն, եւ հան հալածեա ի քէն զհոգեկորոյս խորհուրդս սատանայի. հնազանդեա Հոգւոյն Սրբոյ հրամանաց, եւ բանիւ բերանոյ Աստուծոյ՝ որ ասացաւ քեզ ի թղթիդ, զի եւ վարձ քում հնազանդութեանդ զարքայութիւնն երկնից շնորհիցէ հանդերձ անբաւ բարութեամբքն. եւ յաստիսս առողջ մարմնով պահէ ի ցաւոց, եւ քաւեալ ոգւովք ի մեղաց. Եւ բովանդակ քո ոգի եւ շունչ եւ մարմին անարատ ի գալստեան Տեառն մերոյ Յիսուսի Քրիստոսի պահեսցէ. որում փառք եւ պատիւ յաւիտեանս յաւիտենից. ամէնֈ
ԺԹ
ՎԱՍՆ ԱՆԱՍՆԱՄՈԼԱՑ ԵՒ ԻԳԱՑԵԼՈՑ ԵՒ ԱՐՈՒԱԳԻՏԱՑ
    1 Ողբալով յիս հոգի իմ հիացեալ զարմանամ, եւ սոսկալի հիացմամբ եւ դողութեամբ անձն իմ հեծէ անդադար, առ միշտ հանապազ զմտաւ ածելով՝ թէ յորպիսի անդունդս խաւարայինս ախտից սողի իջանէ ժպրհութիւնս մեր. ընդ որոյ ախտիւ տարակուսեալ լեզու իմ տկարանայ առ ոչ բաւել ցուցանել զահեղ ախտիցն պղծութիւնս՝ որ առաւել քան զամենայն բնութիւնս մեղաց զանցուցանէ անաւրէնութեամբք. զի քան զամենայն յայտնի ամբարշտութեանցն աւազակութիւն է սա, եւ քան զգաղտնի գողութեանցն չարութիւնսն, եւ քան զամուսնացելոցն շնութիւնսն, եւ քան զկուսանացն պոռնկութեանցն պղծութիւնս, եւ քան զարիւնահեղ սպանութեանցն խողխողումնֈ 2 Եւ քան զայս ամենայն չար ամբարշտութիւնս մեղաց առաւել եւս ահեղ ամբարշտութիւնք եւ անհնարին պղծութիւնք այն են՝ զոր արուք ընդ արուս գործեն զազրալի անաւրէնութիւնս եւ դիւական մոլութիւնս, եւ էգք առ էգս կատարեն զանառակ զցանկութիւնս եւ զսատանայական կատաղութիւնս. եւ առաւել եւս այն է՝ յորժամ յանբան յանասունս ոք պղծիցիֈ
    3 Ընդ այս եւ վերին զաւրութիւնքն հիացեալ զարմանան. ընդ այս եւ սրբոցն դասքն տխրացեալ սգան. ընդ այս ողբան եւ անձինք ամենայն արդարոց, զի զարարիչն արարածոց թշնամանեալ արհամարհեցին անաւրէն պղծութեամբքֈ 4 Ի սմանէ եւ Հոգին Սուրբ գարշի եւ փախչի եւ հեռանայ, եւ այլ ոչ դառնայ ի սա. եւ ապա բնակարան լինի սատանայի եւ դիւաց, եւ ողորմելի ամենեցունֈ 5 Քանզի եւ ոչ մի ինչ ամբարշտութիւն հաւասարի ախտիս այսորիկ. այլ քան զամենայն դիւահարս միշտ անզգայացեալ են անձինք նոցա՝ որք մոլեկան ցանկութեամբք ի միմեանս կատաղին, արուք վաւաշոտեալք զարուացն զարուական բնութիւնն իգացուցանեն. եւ էգքն լրբեալք եւ անամաւթեալք զիգական բնութիւնն արուացուցանենֈ 6 Այլ յանբան անասունսն եւս ապականեցան, որ է առաւել քան զամենայն պղծութիւնսֈ
    7 Բայց հիացեալ զարմանամ ընդ այնչափ ներողութիւնն Աստուծոյ՝ որ ոչ վաղվաղակի փայլատակունս յերկնից իջուցանէ ի վերայ այնպիսի ամբարշտելոցն, եւ ոչ զերկիր միանգամայն հերձանէ եւ ընկղմէ զչար տղմովն զազրացեալսն. զի արտաքոյ աւրինացն պղծեցան, եւ քան զամենայն սահմանս մեղաց անաւրինեցանֈ 8 Զի ոչ բաւեմ ցուցանել զդառն ողբալի ախտին զեղխութիւնսն. եւ առաւել եւս ընդ այս զարմանամ եւ հիանամ՝ յորժամ եւ կանայք եւս զայսպիսի մոլեկան կատաղութիւնս գործեն, եւ զանբանական զպղծութիւնս կատարենֈ 9 Զի ի սկզբանէ այրն այր ստեղծաւ ի պէտս կանանց, եւ կինն կին ստեղծաւ ի յարանց յաւգնականութիւն. իսկ անաւրէն պակշոտութիւնքն անզգայական ախտիցն զաստուածադիր զսահմանս փոխեցին ամբարշտութեամբ. եւ զպէտս բնականս զոր պարտ էր արանց ի կանանց ընդունել, եւ կանանց յարանց, նոքա եւ յայլ աղտեղութիւնս փոխեցին, եւ յանհնարին պղծութիւնս այլակերպեցան՝ որ է տաղտկալի ամենայն լսողաց, զոր եւ պատմել՝ յիս հիացումն արկանէֈ
    10 Արդ եւ դուք ի բանէս ինչ լսելով գարշեսջիք. այլ երանի թէ յիրացն տաղտկացեալ նողկայիք, զի քան զամենայն ախտս զազրագոյն էֈ 11 Զի առ այնպիսւոյն ոչ է աւրէն բնակել, եւ ոչ ճաշակել ընդ նմա. այլ իբրեւ ի դիւէ փախչել. զի պիղծ է ամենայն՝ յոր ինչ հասանէ ձեռն նորա, եւ քան զամենայն պղծութիւնս առաւել եւս պղծագոյն է, եւ արժանի մեծաց վրիժուց, եւ բազում շանթից հրոյ ի վերուստֈ 12 Այլ առաւել եւս բազում մահաւք իբրեւ զպոռնիկս դատին այնպիսիքն աններելի ահեղ տանջանաւքֈ 13 Զի պոռնկութիւն թէպէտ եւ անաւրէն է եւ դիմադարձ աստուածային հրամանին, սակայն ըստ բնութեան է մեղացն խառնակումն. իսկ անասնամոլացն եւ իգացելոցն եւ արուագիտացն պղծութիւնք առաւել են քան զամենայն չարաչար անաւրէնութիւնս, եւ զարթուցանեն զբարկութիւնն Աստուծոյ եւ զսաստիկ սրտմտութիւննֈ 14 Զի ամենայն մեղք, ասէ, արտաքոյ մարմնոյ են. բայց որ պոռնկին, յիւր մարմինն մեղանչէֈ 15 Իսկ ո՛րչափ զազրալի է եւ դժնեալ այս մոլութիւնս, եւ անհնարին պղծութիւն քան զամենայն պոռնկութեանց. եւ արդարացուցանէ զամենայն չարաչար անաւրէնութիւնս մեղաց ըստ առաւելութեանն իւրոյ ամբարշտութեաննֈ 16 Որպէս եւ գրեալ է՝ եթէ Արդարացաւ կռապաշտութիւնն Իսրայելի առ ուխտազանցութեամբն Յուդայ, սոյնպէս առաւել զեռաւ այս ամբարշտութիւնս քան զամենայն չարութիւն անաւրէնութեան ախտից, զոր եւ բանիս բերմամբ չէ հնար ի միջի կացուցանել զպղծութիւնս նոցա. վասն զի շփոթեալ փոփոխեցին զբնութիւնս իւրեանց, զառնացին լինել կանացի, եւ զկանացին արանցի. եւ առաւել սողեալք յանբան անասունս ապականեցան. անաւրէն ահեղ անաւրէնութիւնք, եւ արհաւիրք եւ դողումն սոսկալիք ի միտս բանիսֈ
    17 Արդ զի՞նչ ասացից, եւ կամ որպիսի՞ բանիւք ծանուցից զչար ախտիս դառնութիւնս. զի անդունդք ժանտահոտք բանան յախտէս, որում ոչ կարէք հանդարտել լսելեաւքֈ 18 Զի եթէ հաւաստեաւ զբնութիւն ախտին բանիւ մերկացեալ ծանուցից առ ի քաջ ի միտ առնուլ, զլեզուս իմ աղտեղեալ ապականեմ եւ տղմով շաղախեմ. կամ եթէ զղջացեալ ընդ պատրուակով ասացից, ծածկի չարութիւն մոլեկան ախտիսֈ
    19 Բայց արդ անցից ընդ պատմութիւն ախտիս ըստ ձերում լսելեացդ հանդարտելոյ, եւ մտաւք ի միտս իմասցուք զազրալի ախտին, եւ մի՛ զամենայն նեխութիւնս բանիւ ցուցանել, զի մի՛ եւ դուք տաղտկացեալք նողկայցէք առ ի չհանդարտելոյ լսելեաց. քանզի իմաստնոյն եւ մի բան բաւական է առ ի խրատ եւ ի զգուշութիւն հոգւոյֈ 20 Զի զայնպիսի մոլեգնութիւնսն զոր անասնամոլքն պղծին, կամ էգք առ էգսն կատարեն եւ արուք ընդ արուս, որ ընդ միտս անգամ անցուցանէ՝ պղծութիւն է ոգւոյ, իսկ ո՞րչափ եւս առաւել գործն այրեսցէ. զի Եթէ արդարն հազիւ կեցցէ, իսկ ամբարիշտն մեղաւորն ո՞ւր գտանիցիֈ 21 Զի հուր անշէջ վառեցաւ ի մարմինս նոցա, եւ ի վեր բորբոքեալ ապականեցաւ յաննման բնութիւնս. զի այրն այր էր՝ եւ ախորժեաց լինել կին, եւ զայրն լինել կորոյս. եւ կինն կին էր՝ եւ կամեցաւ լինել այր, եւ զկինն լինել կորոյս. զորս պարտ է հալածել յարանց եւ ի կանանց, զի թողին զբնական պէտս եւ յանբնականս մոլեցան. զոր եւ Պաւղոս ողբալով ասէր՝ թէ Էգք նոցա փոխանակեցին զպէտս բնականս ի պէտս անբնականս. նոյնպէս եւ արուացն թողեալ զբնական պէտս իգութեանն, բորբոքեցան ցանկութեամբ իւրեանց ի միմեանս, արուք ընդ արուս զխայտառակութիւն գործէինֈ 22 Որոց պիղծ խորհրդովք զչար ցանկութիւնս լցուցեալ ի մարմինս իւրեանց եւ յանբան անասունս բորբոքեցան, եւ զեղան յամենայն չարութիւնս, եւ առաւել եւս պղծեցան քան զսեղանակապուտսն եւ զգերեզմանակրկիտսն, եւ չար եւս քան զմարդասպան անաւրինեցան. զի մարդասպանն միայն զմարմինն սպանանէ, եւ զայն՝ աստ միայն. իսկ սոքա զհոգին եւ զմարմինն սպանանեն յաւիտենական տանջանաւքնֈ
    23 Այս եւ քան զհեթանոսութիւնս ամբարշտագոյն է. եւ վասն այսորիկ բարկութիւնք ահեղ հեղուն ի յերկրի. վասն այսորիկ երկինք կամ փակին չարաչար, եւ կամ բանին խստութեամբ. վասն այսորիկ մահք տարաժամք եւ զանազան պատուհասք. վասն այսորիկ ջրհեղեղք համաւրէնք զտիեզերս հեղձեալ կորուսին. վասն այսորիկ եւ հրացան անձրեւք կայծականց տարածեալ տեղեաց ի վերայ Սոդոմայ եւ հրակիզեաց զամենայն սահմանս նորա վասն արուամոլ գիջութեանցն եւ իգական կատաղութեանցնֈ 24 Ո՜վ անաւրէն մոլորութիւն. ո՜վ սաստիկ կուրութիւն եւ միգապատ յիմարութիւն. զի ի սկզբանէ սարսուռ առնու, եւ առ ահիս միտքս յիմարին, եւ ոչ կարեմ զբանս բովանդակելֈ 25 Ով ետես, կամ ո՞վ լուաւ այսպիսի ահեղ արհաւիրս եւ անաւրէն ամբարշտութիւնս եւ զազրալի պղծութիւնսֈ 26 Ով սատանայ եւ ի սկզբանէ մարդասպան, յո՞ր խաւար կամ յորպիսի՞ խորս անաւրէնութեան իջուցեր զմարդն, մինչեւ արուամոլս եւ անասնամոլս եւ իգացեալս գործեսֈ
    27 Եւ արդ զի՞նչ անուանեսցուք զնոսա, որք զայնպիսի մոլեգնութիւնս մոլեգնեցան. զի մարդ չէ, եւ չէ իսկֈ 28 Իսկ անասո՞ւն կոչեսցուք. այլ եւ նա քան զանասունս առաւել եւս անմտագոյն գտանի, քանզի ոչ երբէք տեսանեմք զանասունս ի մարդոյ բնութիւն ախորժեալֈ 29 Իսկ շունս կատաղեա՞լս անուանեսցուք. այլ եւ քան զշունս առաւել անամաւթացեալք կատաղինֈ 30 Զի շունք յիրեանց նմանութիւնսն ախորժին, եւ մերձենան ըստ իւրեանց աւրինաւոր բնութեանն. իսկ իգացեալքն եւ արուագէտքն եւ անաւրէն անասնամոլքն առաւել քան զշունս կատաղին, եւ զանցուցանեն զչարութիւնս իւրեանց քան զչարութիւնս դիւացֈ
    31 Ո՜վ ահեղ երկայնմտութիւն Աստուծոյ. ո՜վ մեծի սիրոյն եւ անբաւ երախտեաց բարերարին, որ ոչ զերկինս ի վայր կործանէ յայսպիսի ամբարշտելոցն վերայ, եւ ոչ զերկիրս ի ներքոյ հերձանէ եւ ծածկէ զապականեալսն եւ զծանրացեալսն, եւ ոչ սաստիկ փայլատակունս իջուցանէ ի վերուստ, եւ շանթիւք հրոյ խանձոտէ. այլ երկայնամտեալ ներէ մինչեւ ի ժամանակս վրէժխնդրութեան, եւ յաւր ահեղ դատաստանինֈ 32 Եւ արդ քանի՛ գեհենք եւ հնոցք հրացանք իցեն բաւական այնպիսի անձանց. քանի՛ տարտարոսք ներքինք եւ աղջամուղջք խաւարի ընդ այնպիսի անաւրէն զեղխութեան. քանի՛ գուբք որդնալիցք սպառնացեալ են եւ բազմութիւնք տանջանաց, զոր եւ ասել չեմ բաւական զհրեղէն գետոցն զյորդութիւնսն, որ հոսեալ իջանեն յամբարշտութեանցն վերայ, ուր են ահեղ արհաւիրք եւ լալ եւ ողբալ անդադարֈ
    33 Արդ զի՞նչ առնիցես եղկելիդ եւ թշուառականդ զդառնութիւնդ սաստիկ յիմար կուսանացն յաւուր չարաչար քո վախճանիդ, յորժամ պահանջիչք ոգւոյդ քո անողորմք եկեալ ահագին կերպարանաւք ի վերայ քո հասանիցեն փութանակի տագնապաւ զոգիդ քո յափշտակել ընդ մարմնոյն, եւ տագնապեալ ոգիդ վարանել ահագին դողմամբ անդրէն ի ներքս դառնալ ջանայ, եւ ղաւղեալ ընդ յարկաւ մարմնոյդ, եւ ոչ հանդարտեալ հայել ընդ դէմս եկելոց հրեշտակացն, որք սաստիկ սպառնալեաւք զոգիդ ի մարմնոյդ հանեալ ձգիցեն. եւ յայնժամ պատիցեն զքեզ արհաւիրք սոսկալի ահեղ ատենին, եւ երկիւղ տարակուսանաց չարաղէտիցն տանջանացֈ
    34 Եւ արդ զահն զայն ո՞չ զմտաւ ածեալ լայցես դառնապէս, եւ անդադար ողբալով հառաչիցես զբազմութիւն չարաչար քո ամբարշտութեանդ. թերեւս երկայնամտեալ գթասցի Տէր ի ջերմեռանդն արտասուս վշտագնելոյ սրտի քո, եւ գորովագութ ողորմութեամբ ընկալցի զպաղատանս քոյոյ հեծութեանֈ 35 Արդ վաղվաղեա յապաշխարութիւն մինչ դեռ է մեր ժամանակս, զի մի՛ եկեալ աւրն Յափշտակիցէ, եւ ոչ ոք իցէ՝ որ փրկիցէֈ 36 Այլ փութա զերծանել ի պղծութենէդ՝ ապաւինեալ ի մարդասիրութիւնն Աստուծոյֈ 37 Թէպէտ եւ անթիւ են անաւրէնութիւնք քո, այլ անբաւ են մարդասիրութիւնքն Աստուծոյ. թէպէտ եւ չարաչար գլորեցար, այլ վաղվաղեա աղաչեա զՔրիստոս՝ որ կանգնէն զգլորեալսֈ 38 Թէպէտ եւ գեռաթաթախ տղմով զազրացար, այլ ունիս աղբիւր արտասուաց՝ որ մաքրէ եւ լուանայֈ 39 Թէպէտ եւ յաններելի աղտեղութիւնս մեղացն կործանեցար, այլ մի՛ եւս յամեր եւ մնար ի կործանմանդ, եւ գտանես թողութիւն եւ փրկութիւնֈ 40 Թէպէտ եւ ներկեալ նեխեցար ի սեւաթոյր ամբարշտութիւնս քո, այլ մերձեցիր առ Քրիստոս ջերմեռանդն արտասուաւք, եւ լուսաւորեալ պայծառացուցանէ զքեզֈ 41 Թէպէտ եւ սաստիկ բարկացուցեր յամելով յապականեալ ի գնացս քո խաւարայինս, այլ կանխեա խոստովանութեամբ, եւ ընդունիս որպէս զանառակ որդինֈ 42 Թէպէտ եւ կարեվէր վիրաւորեցար յոտից մինչեւ ի գլուխ, այլ կարող ես բժշկել ողորմութեամբ եւ գթով տնանկացֈ 43 Թէպէտ եւ կապեցար ի շղթայս սատանայի, եւ շաղեալ պատեցար ի հաղբս նորա, այլ պնդութիւն պահոց եւ ջերմութիւն աղաւթից քոց ցրուէ զտոռունս մեղաց կապանաց սատանայիֈ 44 Թէպէտ եւ յանդունդս խաւարայինս եւ ի խորինս իջուցին զքեզ ահեղ անաւրէնութիւնք քո, այլ հայցումն եւ հառաչումն կամաւոր ապաշխարութեանդ քո հանէ ի խորին խաւարէն, եւ բարձրացուցանէ ի կամարն երկնաւոր՝ ուր արդարոցն են բարութիւնքֈ 45 Թէպէտ եւ ժանտահոտ պղծութեամբ եղեր բնակարան խաւարային դիւաց, արդ սրբեցիր ի զազրալի նեխութենէդ, խորգով եւ մոխրով եւ պաղատանաւք ել ի տաճարն Աստուծոյֈ 46 Թէպէտ եւ չար են չարիքդ քո, այլ յաղթող են մարդասիրութիւնք նորաֈ 47 Թէպէտ եւ պղծագոյն քան զոհեալն եւ զմեռելոտին, այլ կարող ես մաքրեալ վարիւք առաքինութեամբ եւ հաճոյանալ Աստուծոյֈ 48 Թէպէտ եւ տաղտկալի աղտովն մեղաց չարանեխ փետեցեր, զմարմինդ քո, եւ շաղախեալ ծրդեալ կաս յանաւրէնութեանդ, բեկեալ անձամբ, խոնարհեալ սրտիւ ջնջեա ի քէն զանաւրէնութիւնս քո, եւ վաղվաղակի շնորհաւք Սուրբ Հոգւոյն լուսաւորիսֈ
    49 Բազումք մոլորեցան ի ճշմարտութենէն, եւ ապա գտին ճանապարհս փրկութեան. բազումք գլորեցան չարաչար, եւ միւսանգամ կանգնեցան. բազումք ի նահատակացն խոցեալ կիսամահ վիրաւորեցան, եւ դարձեալ յաղթութիւն գործեցին. բազումք աղքատացեալք ի նաւաբեկութենէ՝ դարձեալ մեծացան. բազումք ի խորս չարեաց ընկղմեցան, եւ միւսանգամ արդարացան ապաշխարութեամբ. բազումք ի հիւանդաց յետ անյոյս լինելոյ բժշկեցան. բազում ծանրաբեռինք մեղաւք ջերմեռանդ ապաշխարութեամբ թեթեւացանֈ 50 Արդ եւ դու մի՛ յուսահատիր յողորմութենէ մարդասիրին Աստուծոյ. յիշեա զի բազում մաքսաւորք արդարացան, բազում պոռնիկք սրբեցան, բազում աւազակք արդարացան եւ բացին զդրունս դրախտին. եւ դու փութացիր կանգնեա ի գլորմանէդ, եւ ընկեա ի քէն զանաւրէնութիւնդ, եւ հասանես փրկութեանֈ 51 Մի՛ նմանիր սոդոմայեցւոցն անզղջութեամբ քով, զի մի՛ ընդ նոսին հրկիզեալ այրիցիս ի հուր գեհենին. այլ Նինուէի նմանեա ապաշխարութեամբ, եւ դարձիր ի չար ճանապարհէնֈ 52 Ահա դեռ եւս բնակեալ է ի քեզ թշնամին անաւրէն, եւ խստացուցանէ զսիրտ քո չդառնալ ի զղջումն ապաշխարութեան. արդ ծանիր զգաղտնի նետս սատանայի, եւ փութա զերծիր յորոգայթից նորաֈ 53 Ահա պահպանեալ կան զքեւ անթիւ բանակք դիւաց, եւ պատեալ պաշարեն զխորհուրդս քո՝ չխոստովանել եւ չապաշխարել. այլ ոստիր ի միջոյ նոցա իբրեւ ի հրոյ կայծականց, եւ փութա անկիր յողորմութիւնն Աստուծոյ. ողբա ասելով. Հայր, մեղայ յերկինս եւ առաջի քո. մի՛ մերժեր յողորմութենէ քումմէ. յորմէ լսեմ ի ձեռն մարգարէին, թէ թողեալ լիցին քեզ մեղք քոֈ 54 Որում ողորմութեան եւ մեք արժանի լիցուք շնորհաւք եւ մարդասիրութեամբ Հաւր եւ Որդւոյ եւ Սուրբ Հոգւոյն այժմ եւ միշտ եւ յաւիտեանս յաւիտենից. ամէնֈ
Ի
ՎԱՍՆ ՉԱՌՆԵԼՈՅ ՍԷՐ ԲԱՐԵԿԱՄՈՒԹԵԱՆ ԸՆԴ ԹՇՆԱՄԻՍՆ ԱՍՏՈՒԾՈՅ
    1 Հանապազ զմտաւ ածեալ զարհուրիմ յահեղ յանցանացս այսորիկ, եւ անպակաս խորհուրդք իմ յուզին. սիրտ իմ հիացեալ երկնչի, զի հանապազ վիրաւորիմ յախտէս յայսմանէ. զի յընդելական սովորութենէն եւ վէրն իսկ վէր ոչ երեւիֈ 2 Չարեաւքն չարաչար խոցոտիմք, եւ անհոգ եմք իբրեւ զառողջս. ընդ միշտ հիացեալ զարմանամ եւ սգամ հանապազ, քանզի գիտեմ զվիրին չարութիւնն, գիտեմ լիով զվիրացն ծուլութիւնսֈ 3 Վասն այսորիկ պարտ է առաւել սգալ դողալով, եւ անդադար ողբալ զկուրութիւն յիմարութեանս մերոյ. քանզի գիտեմ թէ ահեղ բանդք եւ կապանք մեծամեծք եւ պատիժք զանազան տանջանաց կան արհամարհողաց բանից եւ թագաւորաց աշխարհիֈ 4 Իսկ ո՛րչափ եւս առաւել հուր ահեղ տանջանաց բազմութեան այնոցիկ մնասցէ՝ որ զհրաման Հոգւոյն եւ զպատուիրանն Աստուծոյ արհամարհեն, եւ թշնամեաց Աստուծոյ բարեկամք լինիցին, որք հանապազ զՀոգին Սուրբ հայհոյեն եւ տրտմեցուցանեն անաւրէն գնացիւք, եւ ոչ դառնան եւ զղջան, այլ կան ի նմին հանապազ. յորոց պարտ է աստուածապաշտաց եւ քրիստոսասիրաց ի բաց հեռանալ ըստ բանին Պաւղոսի որ ասէ. Եթէ եղբայր անուանեալ կամ պոռնիկ իցէ, կամ ագահ, կամ արբեցող, կամ բամբասող, կամ յափշտակող, ընդ այնպիսումն եւ հաց մի՛ ուտելֈ 5 Եղբայր անուանեցաւ՝ որ աւազանին ծննդեամբն եւ սրբոյ սեղանին հաղորդութեամբն լուսաւորեցաւ. եւ զի անսուրբ վարիւք եւ անապաշաւ անաւրէնութեամբք պղծեաց եւ կորոյս զսուրբ աւազանին զսրբութիւնն, եւ հեռացեալ մերժեցաւ ի մէնջ եւ ի սուրբ հաւատոյ քրիստոնէութեանն, կամ պղծեցաւ ընդ անաւրէնս շնութեամբ աղտեղեալ, եւ կամ զազիր եւ գարշելի անկողնեաւք ամուսնութիւն կասկելով զաւրէն խոզի ընդ ցեխ եւ ընդ տիղմ թաւալեալ, այնպիսին եթէ եղբայր իսկ իցէ եւ կամ քոյր, կամ որդի, կամ դուստր՝ նզովեսցի եւ մերժեսցի ի սիրոյն եւ ի խնամոյն եւ ի բարեկամութենէ. եւ ընդ այնպիսումն եւ հաց մի՛ ուտեր, փոխանակ զի դարձաւ յետս ի Քրիստոսէ, եւ եթուք յաւազանն, եւ հաւատաց անաւրէն խաբէութեան սատանայիֈ
    6 Արդ ո՞յր են հրամանքս, ո՞յր են պատուիրանքս. ո՞չ ապաքէն Միածնին Աստուծոյ եւ թագաւորին թագաւորաց՝ զոր պատուիրեաց Հոգւովն Սրբով ի բերանոյ առաքելոյնֈ 7 Եւ արդ թշնամանեալ արհամարհին պատգամք Հոգւոյն Սրբոյ եւ պատուիրանք Աստուծոյ վասն չհրաժարելոյ մեր նախ յանաւրինացն սիրոյն եւ յանարժան խնամութենէն, որ է հանապազ պոռնկութիւնֈ 8 Եւ արդ որո՞ւմ ներելոյ եւ թողութեան արժանի լինիցիմք, զի զհրամանս եւ զպատուիրանս Աստուծոյ կոխան արարաք. նա ընդ ագահի եւ ընդ արբեցողի չհրամայեաց առնել բարեկամութիւն, եւ մեք ընդ Հրեայս եւ ընդ հեթանոսս եւ ընդ հերձուածողս առնեմք բարեկամութիւն եւ խնամութիւնսֈ 9 Եւ յո՞ր խաւար երթայցեմք, եւ կամ ո՞ւր սուզանիցիմք վասն անհնարին ծուլութեանս եւ չարաչար սովորութեանս, որ արհամարհեմք զպատուիրանս Աստուծոյ. եւ կամ ո՞ր պատասխանատրութիւն կայցէ յաւուր ահեղ դատաստանին՝ յորժամ յանդիմանեալ կշտամբիցիմք առաջի տիեզերական հրապարակին. զի՞նչ ասիցեմք, չլուա՞ք երբէք յումեքէ ասեմք, կամ չուսո՞յց ոքֈ 10 Ահա Պաւղոս բողոքէ եւ ասէ. Եթէ եղբայր ոք ագահ իցէ, կամ արբեցող եւ կամ բամբասող եւ կամ յափշտակող, ի նոցանէ, ասէ, որոշեա եւ ի բաց հեռացիր. ընդ այնպիսումն եւ հաց մի՛ ուտեր. այլ Ելէք ի միջոյ նոցա, եւ մեկնեցարուք ի նոցանէն. մի՛ ճաշակէք, մի՛ հուպ լինիք, զի հանապազ թշնամանողք են Աստուծոյ, եւ արհամարհողք պատուիրանացն նորաֈ 11 Զայս յամենայն ժամ լսեմք ի Պաւղոսէ, մանաւանդ ի Հոգւոյն Սրբոյ՝ եթէ չէ պարտ թշնամեաց Աստուծոյ լինել բարեկամֈ 12 Ահա եւ մարգարէն ասէ՝ եթէ Զատելիս քո Տէր՝ ատեցի, եւ վասն թշնամեաց քոց տրտմեցայ. ատելութիւն կատարեալ ատեցի զնոսա, եւ եղէ նոցա թշնամի, զի զաւրէնս քո ոչ պահեցինֈ 13 Ահա մարգարէն ուսուցանէ թէ պարտ է ատել զթշնամիս Աստուծոյ, եւ ոչ եթէ բարեկամութիւն ընդ թշնամիս Աստուծոյ առնելֈ 14 Այլ եւ միւս մարգարէն ասէ, եթէ՝ Եւ վասն այսորիկ խորտակեաց զնաւս քո, զի թշնամեաց Աստուծոյ բարեկամ եղեր. ահա եւ սա զնոյն բողոքէ՝ եթէ չէ պարտ ընդ թշնամիս Աստուծոյ առնել բարեկամութիւն եւ խնամութիւն եւ լինել ատելի եւ թշնամի Աստուծոյֈ 15 Զայս եւ այլ մարգարէ ասէ. Որ ամբարտաւանն էր աչաւք եւ ագահ սրտիւք, ընդ նմա եւ հաց ոչ ուտէի. եւ ոչ բնակէր ի մէջ տան իմոյ, որ առնէր եւ գործէր զանաւրէնութիւնֈ
    16 Արդ զայս գիտելով եւ մեք հեռասցուք ի թշնամեաց Աստուծոյ. զի չէ պարտ քրիստոսասիրաց եւ աստուածապաշտից ընդ ատելիս Աստուծոյ եւ ընդ թշնամիս Քրիստոսի սէր ինչ եւ բարեկամութիւնս առնել. այլ ատել եւ իբրեւ զթշնամիս համարելֈ 17 Կին ոք եթէ զայրն իւր թշնամանեալ տեսանիցէ, ոչ միայն թշնամի թշնամանողին լինի, այլ եւ քինանայ եւս ընդ նմա եւ ոխայ. մեք վասն Քրիստոսի չատեմք իսկ երբէք եւ չքինանամք ընդ գողս եւ ընդ պոռնիկս եւ ընդ բամբասողս եւ ընդ ամենայն թշնամիս Աստուծոյ, որ յամենայն ժամ բարկացուցանեն զնա անաւրէն գնացիւքֈ 18 Որդի զանարգիչս Հաւր իւրոյ անարգէ եւ թշնամանէ. եւ մեք զթշնամիս Աստուծոյ Հաւր մերոյ սիրեմք եւ պատուեմք, եւ առնեմք բարեկամութիւն ընդ նոսաֈ 19 Բազում ծառայք ի վերայ տերանց իւրեանց մեռանին, եւ մեք վասն Աստուծոյ Հաւր մերոյ եւ արարչի մերոյ ատելի եւս թշնամեաց նորա չկամիմք լինելֈ 20 Եւ զիա՞րդ անուանիմք աստուածասէրք եւ աստուածապաշտք, եւ ակն ինչ յաւիտենական կենացն ունիցիմք. եւ կամ զիա՞րդ սիրիցիմք ի նմանէ՝ որք ոչ սրտիւք զնա սիրիցեմք. զի Որով չափով չափէք՝ չափեցից ձեզֈ 21 Զի եթէ կոչէք զիս հայր՝ ասէ, եւ զոր ասեմն ոչ առնէք, որդիս կոչեցից եւ ես, եւ ի ժառանգութենէ իմմէ հառի արարիցֈ 22 Ընդէ՞ր Տէր եւ վասն է՞ր. զի զթշնամիս իմ սիրեցիք, եւ զատելիս իմ բարեկամ արարէքֈ
    23 Եւ այժմ ոչ ինչ համարին զայն բազումք. այլ խառն եւ անխտիր ընդ թշնամիս, ընդ շունս եւ ընդ գողս եւ ընդ պոռնիկս եւ ընդ ագահս եւ ընդ յափշտակողս ուտեմք, եւ ընդ բամբասողս եւ ընդ զրկողս, եւ խնամով ի տունս մեր մուծանեմք, եւ պատուեմք զթշնամանողս Աստուծոյ, եւ զոգիս մեր վնասեալ կորուսանեմքֈ 24 Եւ որ եւս ահագին անաւրէնութիւնք են քան զամենայն չարիս, եւ հաւասար կռապաշտութեան, որք քրիստոնեայքն լինին, եւ ընդ անաւրէնսն խառնակին, ամուսնանան եւս եւ հաւասար անասնագիտաց անուանեն զանձինս իւրեանց, եւ զՀոգին Սուրբ հալածեն յինքեանց եւ ի տանց իւրեանց եւ ի ծնողաց եւ յեղբարց եւ յազգատոհմից իւրեանց, եւ ոչ իմանան եւ զղջանան, եւ ոչ դառնան եւ ապաշխարեն. եւ սատանայ զայն փոքր կարծեցուցանէ, եւ չտայ իմանալ՝ եթէ այս են մեղք որ մահուչափ ենֈ 25 Վասն որոյ ոչ է պարտ յայսպիսիսն յարել եւ ճաշակել ընդ նոսա. այլ իբրեւ յաւձից փախչել ի հաղորդութենէ նոցա, գուցէ ոք ուսանիցի զգործսնֈ 26 Իսկ եթէ ընդ չարակն չհրամայէ հաց ուտել, ո՞րչափ եւս առաւել ընդ չարագործելն՝ որով ոգիք մեր ապականինֈ 27 Զի թէ ի պոռնիկ ամուսնոյն հեռանալ հրամայէ, ո՞րչափ եւս յաւտար պոռնկէն, որք զմեզ յԱստուծոյ հեռացուցանենֈ 28 Զի եթէ ի դատարկէն փախչել հրամայէ, որ դատարկ եւ անգործ եւ ստահակ շրջի, ո՞րչափ եւս առաւել փախչել ի բամբասողաց եւ յարբեցողացֈ 29 Զի եթէ ընդ բարկացող առն չհրամայէ բնակել՝ գուցէ ուսանիցին զճանապարհս նորա, ո՞րչափ եւս առաւել ի նոցանէն հեռանալ՝ որք զԱստուած բարկացուցանեն հանապազֈ
    30 Ընդէ՞ր աւտար չարեաւքդ չարչարիցիմք, եւ ընդ այլոց մեղացն դատապարտիցիմք. տես որ զհանդերձս մաքուրս ոք ունիցի, եւ առաւել շփիցի ընդ այնոսիկ՝ որ տղմովն իցեն շաղախեալք, ո՞չ ապաքէն եւ նա ընդ նոսա շաղախեալ ապականիցի. նոյնպէս եւ որ սրբութիւն իցէ ստացեալ, եւ ընդ ագահս եւ ընդ յափշտակողս եւ ընդ ամենայն շաղախեալս մեղաւք սէր եւ բարեկամութիւնս առնիցէ, ի պղծոցն պղծութենէ զսրբութիւնն իւր ապականէֈ 31 Ապա եթէ ոք նեխեալ եւ փտեալ եւ չարահաւտ վիրաւք զոք տեսանիցէ, չկամի եւ ոչ ի մահիճսն յարել. իսկ մեք ընդ ան   աւրէնսն եւ անկնունքսն խառնակիմք, եւ ընդ հերձուածողսն՝ որ եւս չար քան զնեխութեան եւ փտութեան ի նոցանէ բուրէ մեղացն ծանրութիւն՝ որ զմարմինս մեր եւ զոգիս պղծեալ ապականէ, եւ հանէ յարքայութենէն, եւ սատանայի եւ դիւաց առնէ ժառանգակից, որ զՔրիստոս բարկացուցանեն յանաւրէն անկողինս պղծելովֈ 32 Իսկ քրիստոնեայք նոքա են՝ որք զհրամանն Քրիստոսի պահեն եւ առնեն հանապազֈ
    33 Այլ քրիստոնեայքն միշտամեղք որք ընդ անաւրէնս վաւաշին, եւ քան զհեթանոսս առաւել եւս դատապարտինֈ 34 Ծառայ, ասէ, որ գիտէ զկամս տեառն իւրոյ, եւ ոչ առնէ, արբցէ գան սաստիկ. եւ Պաւղոս ասէ. Եթէ եղբայր ոք անուանեալ՝ կամ ագահ իցէ, կամ կռապարիշտ, ընդ այնպիսումն եւ հաց մի՛ ուտելֈ 35 Ահաւասիկ ընդ կռապարիշտս համարի զայնոսիկ երանելին Պաւղոս՝ որք ընդ անաւրէնս կամաւք յարաժամ պոռնկին, եւ ամուսնութիւնս համարին. զթլփատութիւնն պատուեն, եւ զաւազանն եւ զլուսաւորութիւնն Քրիստոսի անարգեն. եւ ոչ իմանան թէ չէ նմանութիւն լուսոյ խաւարի, եւ ոչ Քրիստոսի ընդ սատանայի, եւ ոչ բաժին հաւատացելոյն ընդ անհաւատինֈ 36 Արդ եթէ սիրելի ես Քրիստոսի, ատեա զթշնամիս նորա. եթէ բարեկամ ես Քրիստոսի, թշնամի լեր ատելեաց նորա. զի ամենայն որ անաւրէնութիւն գործէ, արհամարհէ զպատուիրանս նորա, եւ թշնամի է նա Աստուծոյ. որ սրտիւք աստուածապաշտ է՝ մերժի եւ հեռանայ ի նմանէ որպէս ի թշնամոյ, թէպէտ եւ կարի սիրելի ոք է, եւ կարեւոր յընտանեացֈ
    37 Մեծ առաքինութիւն է որք նահատակին եւ մերժին յարհամարհողացն Աստուծոյ, եւ լինին թշնամիք թշնամանողաց նորա. ընդ որոց կան հատուցմունք մեծամեծք եւ պարգեւք զանազանք եւ պատիւք ընդ մերձաւորս Աստուծոյֈ 38 Աղէ հարց ընդ թագաւորս աշխարհիս, եթէ զոք ի ծառայիցն տեսանիցէ՝ որ թշնամի թշնամեաց նորա լինիցի, տես քանի վայելչութեամբ պատուով փառաւորէ զնա առաջի մեծամեծաց իւրոցֈ 39 Իսկ եթէ լսէ եթէ ծառայ ոք թագաւորին սէր ընդ թշնամիս նորա առնիցէ, եւ բարեկամութիւն ընդ նոսա դնիցէ, ի միտ առ թէ քանի գանիւք եւ բանդիւք եւ զանազան տանջանաւք մաշեսցէ, եւ չար մահուամբ յաշխարհէս բառնայցէֈ 40 Իսկ մեք որո՞ւմ ներելոյ եւ թողութեան արժանի լինիցիմք, եթէ սէր եւ բարեկամութիւնս ընդ թշնամիս Աստուծոյ առնիցեմք, որք հանապազ անաւրէն գնացիւք հայհոյեն եւ թշնամանեն զնաֈ 41 Յորոց պարտ է բազում երկիւղիւ զգուշանալ ի սեղանոյ եւ ի սիրոյ նոցա. քանզի յանաւրէնութեանց են կերակուրք եւ յափշտակողաց եւ գողոց. պիղծ են կերակուրք պոռնկաց եւ բամբասողաց. առիթ յաւիտենական տանջանացն են արբեցողացն խրախճանք, եւ մարդազոհիցն արեամբ շաղախեալ են ագահացն սեղանք, եւ են անսուրբ, եւ ապականիչ են կերակուրք ամենայն անաւրինաց եւ ապստամբողաց յԱստուծոյ, յորոց եւ Պաւղոս պատուիրէ հեռանալ. զի թէ մատուցողն պիղծ է, առաւել զոհն նորա պիղծ է. եւ որոց վարքն անսուրբ է, անսուրբ են եւ կերակուրք նոցաֈ 42 Եւ դու եթէ սրտիւ ես աստուածապաշտ, մերժեա եւ հեռացիր ի սեղանոյ եւ ի սիրոյ նոցաֈ 43 Տես զի եւ դատաւորք աշխարհիս զոր եւ ընդ գողս եւ ընդ սպանողս գտանեն, ընդ նոսին եւ դատին, մանաւանդ զբարեկամս եւ զվանատուրս նոցաֈ 44 Վասն որոյ եւ մեք հեռասցուք ի նոցանէն զոր Աստուած է դատելոց. զի մի՛ եւ մեք ընդ նոսին դատեսցուք յահեղ հուր գեհենին եւ աններելի տանջանաւքֈ
    45 Եւ արդ զայս ամենայն իմացեալ ի բաց եղիցուք ի բարեկամութենէ Հրէից եւ հեթանոսաց եւ հերձուածողաց, գողոց եւ սպանողաց, պոռնկաց եւ բամբասողաց, յարբեցողաց եւ յագահաց եւ յափշտակողաց. եւս առաւել յայնցանէ՝ որ յանապաշաւ չարիսն իցեն զազրեալ եւ ընդ անաւրէնս՝ ամենեւին ի բաց մեկնեսցուք. զի չէ միաբանութիւն արդարոյն ընդ անաւրինին. զի թշնամի է արդարութիւն ընդ անաւրէնութեանֈ 46 Զի՞նչ միաբանութիւն է լուսոյ ընդ խաւարի, եւ կամ զի՞նչ կայ հաւատացելոյն ընդ անհաւատին. զի հաւատացելոց Տէր է բաժին, եւ անհաւատիցն հուր է ժառանգութիւնֈ 47 Եւ կամ զի՞նչ նմանութիւն է տաճարի Աստուծոյ եւ մեհենաց. զի քրիստոնեայն տաճար է բնակութեան Աստուծոյ, եւ անաւրէնն բագին է դիւացֈ 48 Նոյնպէս եւ ամենայն անաւրինեալք մեղաւք մեհեանք սատանայի են եւ բնակարան դիւացֈ 49 Ահա այս են բաժինք եւ սահմանք եւ որոշմունք, եւ զատուցանեն զմեզ յանաւրինաց սիրոյֈ 50 Ո՞ւր է զի աղաւնիք ընդ ագռաւս բնակեսցեն, եւ գառինք ընդ գայլս մակաղեսցեն, եւ կամ խառնուրդք միաբանութեան դիւաց պղծոց եւ լուսեղէն հրեշտակաց լինիցինֈ 51 Այլ սուրբք զսուրբս խնդրեն, եւ անաւրէնք յանաւրէնս յարին. զի ամենայն հաւ, ասէ, յերամս իւր իջանէ, եւ մարդ զնմանիս իւր խնդրէֈ 52 Վասն որոյ եւ մեք զսուրբս խնդրեսցուք եւ ի սուրբս յարեսցուք. զսուրբս պատուեսցուք, զառաքեալս սիրեսցուք եւ բարեխաւս արասցուք, եւ ի շնորհաց եւ յողորմութենէ եւ յաղաւթից մի՛ զանգիտեսցուք. եւ արժանի լիցուք ընդ նոսին խոստացեալ աստուածային բարութեանցն ի Քրիստոս Յիսուս ի Տէր մեր. որում փառք յաւիտեանս. ամէնֈ
ԻԱ
ՎԱՍՆ ԱՀԵՂ ՀԱՐՈՒԱԾՈՑ ԿԱՐԿՏԻ
    1 Բազում կերպարանք են պատուհասից սպառնալեաց Աստուծոյ՝ զոր յաւգուտ եւ գթութիւն մեզ մատակարարէ. զի թէպէտ եւ դէմք իրացն ցասման են նշանակ, այլ առ մեզ զգութ հայրենի խնամոցն ցուցանէֈ 2 Զի յորժամ արհամարհիցեմք զպատուիրանս նորա, եւ յանցանք ինչ յանցանիցեմք ըստ կամաց անձանց մերոց գնալ, առ սակաւ սակաւ ներէ եւ երկայնամտէ, ակն ունելով դարձի ապաշխարութեանֈ 3 Եւ յորժամ ոչ երկիւղիւ գեհենին, եւ ոչ փափագանաւք անանց բարութեանցն չփութամք յապաշխարութիւն, կամի փոքր մի զարթուցանել զդանդաղութիւն ծուլութեան մերոյ ի ձեռն սուղ ինչ պատուհասից առ ի խրատ եւ ի զգուշութիւն. զի իւրաքանչիւր ուրուք սրտի հանդէս արարեալ՝ ծանիցէ զանաւրէնութիւնս գնացից իւրոց, եւ զերծեալ հեռասցի ի չար սովորութենէ մեղացն, եւ ապրեսցին յահեղ աղէտից տանջանացնֈ 4 Ապա եթէ զայս եւս արհամարհիցեմք, եւ ոչ փութանայցեմք զԱստուած հաշտեցուցանել ապաշխարութեամբ, եւ զայլ եւս ճաշակս դառնութեամբ պատուհասից տայ մեզ ըմպել, եւ հեղու թափէ ի վերայ մեր զահեղ պատուհասիցն բազմութիւն, եւ զահագին մրուր բարկութեան իւրոյ արբուցանէ մեզ չարաչար սպառնալեաւք. զի յառաջագոյն ոչ փութացաք հաշտեցուցանել զնա ի ձեռն խրատոյ գաւազանինֈ
    5 Զի թէ էր Փարաւոնի առաջին պատուհասիւն խրատեալ, զտասն եւս հարուածոցն զճաշակն ոչ ընդունէր. եւ ժողովուրդն Ամովսայ մարգարէին եթէ առաջին պատուհասիւն էր ապաշխարեալ, զցաւս ատամանց եւ զդալուկն եւ զմարախն եւ զկարկուտն եւ զսաստիկ երաշտութիւնն եւ զսոսկալի սովն եւ զհարուածս չարաչարս եւ զմահս տարաժամս ոչ ճաշակէրֈ 6 Վասն որոյ պարտ է զգուշանալ յիւրաքանչիւր ի չար ճանապարհէն, զի մի՛ այլ եւս բազմութիւնք չարաչար պատուհասիցն յաւելցին ի ձեզֈ 7 Քանզի յորժամ անաւրէնութիւնք մեր առաւելուն, յայնժամ պատուհասքն զեղուն ի մեզֈ 8 Այլ նախախնամութիւնն Աստուծոյ եւ զայն եւս խնամով ածէ ի վերայ մեր. զի յորժամ մոռանայցեմք զերկիւղն Աստուծոյ, եւ ի չարիսն յոլովիցեմք, ոչ անդէն ի մեղսն կամի անապաշաւ զոք կորուսանել, այլ շնորհէ ժամանակ ապաշխարութեանֈ 9 Ապա եթէ ոչ ապաշխարեմք, եւ այլ եւս յանձինս մեր խնայէ վասն դարձի, եւ հարկանէ զանդաստանս մեր կարկտիւ, կամ մարախով եւ կամ այլ ինչ պատուհասիւք, զի ծանուցեալ զյանցանս մեր ապաշխարեսցուքֈ 10 Ապա եթէ եւ այնպէս ոչ ապաշխարիցեմք, հարկանէ վասն մեր զանասունս մեր պէսպէս հարուածովք իբրեւ զպատժապարտ, զի մեք ի զեղջ եկեսցուքֈ 11 Ապա թէ եւ այնպէս ոչ ապաշխարիցեմք, կամ փակէ զերկինս ի վերայ մեր դժնդակ երաշտութեամբ, կամ բանայ չարաչար յոլովութեամբ յապականութիւնֈ 12 Ապա եթէ այնպէս ոչ ապաշխարիցեմք, շարժեալ զերկիր դողացուցանէ ի ներքոյ մեր, եւ իբրեւ ձայնիւ բարբառի ծանուցանել զյանցանս մեր. այլ ոչ ընկղմէ վասն դարձի ապաշխարութեանֈ 13 Ապա թէ եւ այնպէս ոչ ապաշխարիցեմք, այնուհետեւ առաքէ յանձինս մեր ախտս չարաչարս, կամ մահս տարաժամս, կամ խեղութիւն մարմնոյ, կամ ցաւս անբժշկելիս, կամ լլկումն դիւական, եւ պէսպէս ախտաժէտութիւնս, որպէս եւ Պաւղոս ասէ՝ թէ Վասն այնորիկ են ի ձեզ բազում հիւանդք եւ ախտաժէտք, եւ շատ եւս տարաժամ ննջեցեալքֈ 14 Վասն որոյ պարտ է ձեզ միշտ պատուհասիւ դառնալ եւ ապաշխարել, եւ մի՛ զհոյլս բազումս եւ չարաչարս ընդունել զպատուհասիցն, եւ յետ այնորիկ զհուրն անշէջ եւ զտանջանսն յաւիտենիցֈ
    15 Եւ արդ իւրաքանչիւր ոք զխեղճ անձին իւրոյ քննեսցէ, եւ զբազմութիւն յանցանաց իւրոց ծանիցէ, եւ մի՛ զԱստուած անիրաւ ոք կարծիցէ ի հեղուլ զցասումն սրտմտութեան իւրոյ. այլ տուր գոհութիւն ներող եւ արդար դատաւորութեան նորա, զի զոր ինչ Աստուած գործէ՝ ոչ եթէ բարկութեան ինչ նշանակիչ է, այլ ողորմութեանֈ 16 Ահա ջրհեղեղն համաջունջ ամենայն աշխարհի՝ նշանակ էր ողորմութեան եւ ոչ բարկութեան. զի իբրեւ ոչ կամեցան զղջանալ եւ ապաշխարել տապանագործ քարոզութեամբն Նոյի, որ ձայնիւ ուրագին հնչեցուցանէր յամենեցունց լսելիս, ի ձեռն արագահաս մահուն յանթիւ մեղացն կարճեցան. թէպէտ եւ սաստիկ տանջանս ընկալան վասն գործոցն չարեաց, այլ զոր ի վաղիւն գործել կամէին՝ ի ձեռն մահուն ապրեցան. եւ յայտ է՝ եթէ ողորմութեան նշանակ եղեւ ջրհեղեղն նոցա, որք ոչն կամեցան զղջանալ եւ ապաշխարելֈ 17 Զսոյն եւ առ սոդոմայեցւոցն իմացիր. զի ոչ եթէ ի բարեգործութեանց ինչ կործանեցան ի ձեռն հրացան կայծականց, այլ ի սաստիկ անաւրէնութեանցն եւ ի ժանտագործ գնացիցն. զի բանտարգելեալք էին յամենայն զազրութիւնս, որք յարագ մահուն ապրեցան ի բազում պղծութեանցֈ
    18 Այլ ի ձեզ իբրեւ յորդիս մատուցեալ է Աստուած ի խրատել ի բժշկել, եւ ոչ վիրաւորել. այժմէն յայտնել զանաւրէնութիւնս ձեր, եւ ոչ պահել յաւիտենական ամաւթոյն տանջանացֈ 19 Հարկանէ վասն ձեր զանդաստանս ձեր, զի անձինք ձեր ի զեղջ եկեսցենֈ 20 Այլ թերեւս չար ախտիւն ագահութեան ընչաքաղց եւ աւգտաժողով էիք, եւ կարճել կամեցաւ. եւ կամ ի ցոփագնացս ինչ ցանկութեամբ յափրացեալք, եւ ի ձեռն կարաւտութեանցդ ցածուցանել կամեցաւ. եւ կամ ի լրութենէ հացալիցք եւ մարմնապարար յափրութեամբք յոռացեալք ինչ մոռացայք զերկիւղն Աստուծոյ, եւ արդ ի ձեռն սուղ ինչ նեղութեան եւ կարաւտութեան յիշէք, խնդրէք եւ աղաչէք զնա. եւ կամ մեղաւք ինչ բարկացուցանէք զնա, եւ զարթոյց զձեզ յապաշխարութիւն. ահա եւ ձեզ ցասումն պատուհասիդ նշանակ է ողորմութեան, եւ ոչ բարկութեանֈ 21 Այլ ողորմութիւն ի դէմս ցասմանդ ցուցանելոյ՝ բազմութիւնք մեղաց դադարենֈ
    22 Այլ հանդէս արարէք խորհդոց, եւ քննեցէք զսիրտս ձեր, եւ գտէք զբազմութիւն յանցանաց, վասն որոյ զեղուն յորդութիւնք պատուհասից ի վերայ երկրի. զի չարն սատանայ միշտ ի չարիսն յորդորէ, եւ ի միտս մեր փոքր կարծեցուցանէ, զի մի՛ ապաշխարեսցուք. եւ մեր անմտաբար արհամարհեալ չնչին ինչ զմեղս համարելով, դիզեալ կուտէ ի վերայ մեր շեղջք շեղջք մեղացնֈ 23 Զի ոմանք նեղեն եւ կտրեն զսահմանս անդաստանաց ընկերին, զորմէ մարգարէն ասէ. Վայ որ շինէ զտուն առ տուն եւ ոչ իրաւամբք. եւ սատանայ զայն փոքր կարծեցուցանէ, զի մի՛ ապաշխարեսցենֈ 24 Եւ ոմանք զվարձս վարձկանաց հատանեն, որք ընդ արիւնահեղսն համարին. եւ սատանայ զայն փոքր կարծեցուցանէ, զի մի՛ ապաշխարեսցենֈ 25 Եւ ոմանք զպտուղս եկեղեցւոյ չարակնեն եւ խաբեն զԱստուած, եւ զընտիր ընտիր խաշանց, զկալոյ եւ զհնձանի անձանց իւրեանց չարակնեն, եւ խաբեն զԱստուած, եւ զխոտանն եւ զանաւգուտն Տեառն մատուցանեն. որում եւ մարգարէն ասէ. Անիծեալ լիցի մարդն որոյ ընտիրն կացցէ, եւ զարատաւորն Տեառն մատուցանիցէ. որով եւ Կայէն անիծեցաւ. եւ սատանայ զայն փոքր կարծեցուցանէ, զի մի՛ ապաշխարեսցուքֈ 26 Եւ ոմանք ընդվայրած լեզուաւք ի բամբասանաց ոչ դադարեն՝ գաղտ զընկերէն խաւսելով, որոյ եւ ասէ. եթէ որ ի մարմնոյ Տեառն հաղորդի, եւ չար զընկերէն խաւսեսցի, երկնաւոր սուրն շողասցի ի շրթունս նորա. եւ սատանայ զայն փոքր կարծեցուցանէ, զի մի՛ ապաշխարեսցուքֈ 27 Եւ ոմանք յորկորստութիւնք ապականեալք, որոց եւ Պաւղոս ասէ՝ եթէ Արբեցողք եւ բամբասողք զարքայութիւն Աստուծոյ ոչ ժառանգեն. եւ սատանայ զայն փոքր կարծեցուցանէ, զի մի՛ ապաշխարեսցուքֈ 28 Եւ ոմանք աներկիւղ եւ պակասամիտք ելեալ ի թատերս նստին անամաւթեալք, եւ ի դիւամոլ տեսարանէն աներեւոյթ նետիւք վիրաւորին. թէպէտ եւ ոչ զմարմինսն, սակայն զհոգիսն պղծեալ ապականեն. եւ սատանայ զայն փոքր կարծեցուցանէ, զի մի՛ ապաշխարեսցուքֈ 29 Եւ ոմանք ոչ երկիւղիւ Աստուծոյ, այլ ըստ սովորութեանն միայն մտեալ յեկեղեցին՝ զանձինս դատարկ բանից պարապեցուցանեն, եւ զպաշտաւնեայսն փառաբանութեանն Աստուծոյ արհամարհեալ՝ եւ զաղաւթսն ի մեղս դարձուցանեն, եւ գնան դատապարտեալք. եւ սատանայ զայն փոքր կարծեցուցանէ, զի մի՛ ապաշխարեսցուքֈ 30 Եւ ոմանք ուծացեալք ի սիրոյն Աստուծոյ, եւ մերժեալք ի Հոգւոյն շնորհաց, կամ պղծութեամբ հաղորդին ի սուրբ խորհրդոյն, եւ կամ ժտութեամբ հեռանան. երկոքեան չարաչար տանջանաւք դատապարտին. եւ սատանայ զայն փոքր կարծեցուցանէ, զի մի՛ ապաշխարեսցենֈ 31 Ոմանց արհամարհեալ զնորա մկրտութիւնն եւ զյոյս յարութեան՝ հեթանոսական անյուսութեամբն գնան, եւ լան եւ կոծին ի վերայ մեռելոց, զոր արգելեալ ի քրիստոնէից սրբոց առաքելոցն. եւ սատանայ զայն փոքր կարծեցուցանէ, զի մի՛ ապաշխարեսցուքֈ 32 Եւ ոմանց թողեալ ի բաց ընկեցեալ զհաւատս քրիստոնէութեան եւ զզաւրութիւն խաչին, եւ ի հմայս եւ յուռութս եւ ի խտիրս եւ ի դիւթս եւ ի դիւաց զառածանս ընթանան, որ է կատարեալ կռապաշտութիւն եւ մերժումն յաստուածային աւրինացն. եւ սատանայ զայն փոքր կարծեցուցանէ, զի մի՛ ապաշխարեսցուքֈ 33 Եւ ոմանց աներկիւղ յերդումս եւ ի սուտ երդումն սովորեցուցանեն զլեզուս, զոր եւ Քրիստոս իսկ պատուիրեաց՝ թէ եւ Ամենեւին մի՛ երդնուր. այլ եղիցի ձեր այոյն այո, եւ ոչն ոչ. որ աւելի քան զայն՝ ի չարէն է. եւ սատանայ զայն փոքր կարծեցուցանէ, զի մի՛ ապաշխարեսցուքֈ 34 Եւ ոմանք զորբս եւ զայրիս եւ զպանդուխտս յաղթահարեն, եւ տան հառաչել ի վերայ զրպարտողացն. եւ սատանայ զայն փոքր կարծեցուցանէ, զի մի՛ ապաշխարեսցուքֈ 35 Եւ ոմանք զդրացիս իւրեանց նեղեն ընդարձակել զտեղի իւր, եւ զվիճակ ընկերին սակաւացուցանեն. վասն որոյ ասէ մարգարէն. Վայ որ յարէ տուն ի տուն, եւ զընկերին հանիցէն. եւ սատանայ զայն փոքր կարծեցուցանէ, զի մի՛ ապաշխարեսցուքֈ 36 Եւ ոմանք թիւրեն զիրաւունս այրւոյն ի դատաստանի, եւ ակն առնուն ի շքեղ երեսաց, խոտեալք եւ արհամարհեալք կաշառաւք անաւրէնութեան, զոր եւ գիրն ասէ, եթէ Ի հրապարակս անէծք եղիցին, եւ անէծք բնակեսցեն ի տունս կաշառառուաց. եւ սատանայ զայն փոքր կարծեցուցանէ, զի մի՛ ապաշխարեսցուքֈ 37 Եւ ոմանք ի տոկոսեաց վաշխից ժողովեն մեծութիւն եւ լնուն զտունս իւրեանց, զոր եւ մարգարէն ողբալով ասէ՝ թէ Վայ որ ժողովէ զմեծութիւնս անաւրէնութեամբ. եւ սատանայ զայն փոքր կարծեցուցանէ, զի մի՛ ապաշխարեսցուքֈ 38 Եւ ոմանք զվաճառս ճշդեն եւ կսկծեցուցանեն զսիրտս գնողացն՝ չհայելով յարդարակշիռ վաճառոցն. այլ ջանան առնել զսակաւն մեծագին, եւ զմեծն սակաւագնի. եւ սատանայ զայն փոքր կարծեցուցանէ, զի մի՛ ապաշխարեսցուքֈ 39 Եւ ոմանք չափ արդար եւ կշիռ արդար ոչ ստանան, այլ առնեն փոքր եւ մեծ ի խաբէութիւն եւ ի զրկումն բազմաց, զոր եւ մարգարէն ասէ՝ եթէ Չափ կրկին պիղծ է առաջի Աստուծոյ. եւ սատանայ զայն փոքր կարծեցուցանէ, զի մի՛ ապաշխարեսցուքֈ 40 Եւ ոմանք քինահանութեամբ զանդաստանս ընկերին եւ զհամբարս ապականեն. այլ առաւել մոլորեալք խորհրդովն սատանայի յանդգնին ահեղ անաւրէնութեամբ զտունսն բնակութեանց նոցա հրդեհեն, որ են բազում արեանց պարտապան. որ թէպէտ եւ մարդիկն ապրեցան ի հրոյն մահուանէ, սակայն նա որ զհուրն եդ՝ ըստ թուոյ ոգւոցն է պարտական վրիժուց մարդասպանութեան. եւ սատանայ զայն փոքր կարծեցուցանէ, զի մի՛ ապաշխարեսցուքֈ 41 Եւ ոմանք առանց հարկի հոգեւոր ինչ պատճառանաւք սէր ընդ թշնամիսն Աստուծոյ առնել յաւժարեն. եւ առնեն բարեկամութիւնս եւ խնամութիւնս ընդ անհաւատսն, ընդ Հրեայսն եւ ընդ հեթանոսսն եւ ընդ հերձուածողսն, զոր եւ մարգարէն ասէ՝ թէ Վասն այնորիկ խորտակէ զնաւս քո, զի թշնամոյ Աստուծոյ բարեկամ եղեր. եւ սատանայ զայն փոքր կարծեցուցանէ, զի մի՛ ապաշխարեսցուքֈ 42 Եւ ոմանք ի պակասամտաց եւ յաներկիւղածաց Աստուծոյ թէպէտ եւ ոչ պոռնկութեամբ, այլ չարաչար նախանձու եւ շուաբարոյ զաւշոտութեամբ հաշեն եւ մաշեն զամուսինս իւրեանց ի կարծիս պոռնկութեան, որ ոչ երբէք դադարեն ի մեղաց եւ ի խռովութենէ, այլ անդադար հանապազ մեղանչեն քինու եւ աղաղակաւ. վայ որ կարծեն, եւ եղուկ որ կարծիս տան. եւ սատանայ զայն փոքր կարծեցուցանէ, զի մի՛ ապաշխարեսցուքֈ 43 Եւ ոմանք զծնողս տրտմեցուցանեն եւ ցաւեցուցանեն անարգանաւք զսիրտս նոցա, զորս պատուիրանն պատժել հրամայէֈ 44 Եւ ոմանք զորդիս իւրեանց ոչ խրատեն, այլ խակ եւ ընդվայրագնաց թողուն. ընդ որոց ծնողքն զպատիժս պատուհասի ընդունինֈ 45 Եւ ոմանք ծառայք ստահակք զտեարս իւրեանց արհամարհեն, մարդահաճոյ եւ աչք վաստակաւք յանձանց դատապարտութիւն եւ ի տանջանսֈ 46 Եւ ոմանք յուխտաւորաց՝ որք զխաշինս ընծայս մատուցանեն, անցին զուխտիւն եւ ստեցին, եւ զդաշինս երդմանն արհամարհեցինֈ 47 Եւ ոմանք ի կուսանաց՝ որք Քրիստոսի կամեցան հաճոյ լինել հանդերձիւք եւ կերպարանաւք, որ է չարաչար շնութիւնֈ 48 Եւ ոմանք ի կրաւնաւորաց ոչ երկիւղիւն Աստուծոյ պարկեշտանան, այլ կերպարանեալք պնդին առ ի մարդկանէ, յիմարեալք ախտիւն սնափառութեամբ զԱստուած անգիտացուցանեն. ընդ որոց առաւել քան զպոռնիկն եւ զարբեցողն դատապարտինֈ 49 Եւ ոմանք ախտիւք եւ խեղութեամբ նախատեն եւ բամբասեն զեղբարս, որոց թշնամանքն յԱստուած ելանեն, զի զգործս ձեռաց նորա հայհոյեն. զի որոց գործն հայհոյի, եւ գործելին թշնամանիֈ 50 Եւ ոմանք չարակնեն եւ նախանձին ընդ եղբաւրն յառաջադիմութիւնն, եւ ուրախ լինին եւ խնդան ընդ անկանելն եւ ընդ աղքատանալն նորա, որ են մեղք ահեղք եւ չարաչար անաւրէնութիւնք առաջի Աստուծոյ. եւ սատանայ զայն փոքր կարծեցուցանէ, զի մի՛ ապաշխարեսցուքֈ
    51 Այլ ըստ սովորութեանն եւ մարդահաճոյ աղաւթեմք, եւ ըստ սովորութեանն հաղորդիմք, եւ ըստ սովորութեանն զպաշտաւնն կատարեմք, եւ ոչ ահիւ եւ երկիւղիւ եւ սիրով Հոգւոյն, եւ անձանց ամենայն յաւժարութեամբֈ 52 Թողից ասել եւ զայլ անթիւ բազում յանցանացն, զամբարտաւանութեանցն, զգողութեանցն, զպոռնկութեանցն, զսպանութեանցն, զնենգութեանցն, զկռապաշտութեանցն, եւ առաւել զարիւնարբու նախանձուէ եւ զպիղծ ոխակալութիւնէ եւ զանհաշտ թշնամութենէն զընկերին, որ են հանապազորդ սպանողք եւ միշտ ի մեղս. եւ սատանայ զայն փոքր կարծեցուցանէ, զի մի՛ ապաշխարեսցուքֈ
    53 Եւ արդ այս ամենայն բազմութիւնք անաւրէնութեանց զեռան ի մեզ. եւ իշխիցե՞մք ասել արդեաւք եթէ ընդէր զեղուն ի մեզ ցասմունք պատուհասիցն Աստուծոյ, զոր վասն ողորմութեանն իւրոյ ի բազում ժամանակաց երկայնամտեալ արգել հեղուլ զսրտմտութիւն բարկութեանն իւրոյ ի ձեզ՝ ակն կալով դարձի ապաշխարութեանֈ 54 Եւ վասն զի անզեղջ եւ անապաշաւ մնայցէք, արբոյց ձեզ սակաւիկ ինչ ճաշակումն սպառնալեաց իւրոց. զի ծանիջիք՝ թէ գոյ որ դատի զամենայն բազմութիւն անաւրէնութեանց մերոց. եւ ոչ զբարկութիւնն եհեղ ըստ չափոյ մեղաց ձերոց, այլ զմասն մի՛ ի բազմաց առ ի խրատել զձեզ. զի գիտասջիք թէ գոյ գեհեն եւ տանջանք յաւիտենականք, որով դատի եւ զայլ եւս անթիւ զամբարշտութիւնս ձերֈ
    55 Եւ արդ ահա զփորձս առէք զզաւրութեանն Աստուծոյ, եւ ծանեայք զմարդասիրութիւնն նորա. մի՛ այսուհետեւ նմանէք ամբարշտութեանն Փարաւոնի խստացուցանել զսիրտս ձեր. այլ յիշեցէք զանուղղայ զգործս ձեր, եւ դարձարուք յիւրաքանչիւր ձեր ճանապարհէ, եւ ուղիղ ճանապարհին խնդիր արարէք աղաչանաւք եւ պաղատանաւք. զի եւ ի ձէնջ այլ պատուհասից բազմութիւնք վերասցին, եւ սպառնալիք ահեղ տանջանացն անցեալ դադարեսցեն. զի եւ ի ցասումն եկելոց պատուհասիցն համարեսցի մեղաց թողութիւն, որպէս եւ մարգարէն ասէ. Տէր, տուր մեզ զխաղաղութիւն քո, զի ըստ ամենայն գործոց մերոց հատուցաւ մեզֈ 56 Որպէս եւ դուք ընկալայք ի ձեռանէ Տեառն սակաւ ինչ հատուցումն մեղաց ձերոց, որ եղեւ ձեզ նպաստ փրկութեան՝ զարթուցանել զձեզ յապաշխարութիւնֈ
    57 Եւ արդ մի՛ սոդոմապէս պանծանալ անզղջութեամբ, այլ նինուէաբար ապաշխարել, լալով եւ հառաչանաւք հաշտեցուցանել ընդ ձեզ զՀայրն երկնաւոր՝ որ խրատէ զձեզ որպէս սիրելիս, եւ ոչ անտես արարեալ արհամարհեաց իբրեւ զխորթս ատեցեալսֈ 58 Եւ զխրատն թէպէտ եւ առ ժամանակ մի տրտմութիւն համարիք, բայց յետոյ ճանաչէք՝ թէ զղջումն ապաշխարութեան եւ զթողութիւն մեղաց նովաւ ընկալայք. Զի զոր սիրէ Տէր՝ զնոսին եւ խրատէ, զի սրբեալք եւ քաւեալք ի մեղաց պահեսցենֈ 59 Այլ թէ եւ գոհանայցէք եւս զարդար դատաստանացն Աստուծոյ, եթէ յիրաւի յորում գործեցաքն՝ ընկալաք, կարող է Աստուած զսակաւ ինչ մնացորդս պտղոցն անդաստանաց ձերոց իբրեւ զհինգ հացին բազմացուցանել առ ի լիութիւն բաւականութեան ձերոյֈ 60 Բայց դուք մի՛ ինչ զարմանաւոր յղփութիւն խնդրէք, այլ խնդրեցէք նախ զթողութիւն մեղաց եւ զբժշկութիւն հոգւոց ձերոց, եւ այդ ամենայն յաւելցի ի ձեզֈ 61 Եւ Աստուած որ մեծն է ողորմութեամբ, Տայ սերմն սերմանահանին, եւ հաց ի կերակուր պարգեւեսցէ ձեզ, եւ աճեցուսցէ զարդիւնս արդարութեան ձերոյֈ 62 Ձեր զամենայն լիութիւնն ընկալեալ եւ առաւելեալ լիջիք ողորմութեամբն Աստուծոյ՝ առ ի լնուլ զամենայն կարաւտութիւնս ձեր չքաւորաց, որբոց եւ նեղելոցֈ 63 Եւ այդ է քաւութիւն մեղաց եւ ամենայն անաւրէնութեանց ձերոց. այդ է ճանապարհ՝ որ տանի զձեզ յաւթեվանս արքայութեանն. այդ է նաւ՝ որ տանի՝ ի նաւահանգիստն խաղաղութեան. եւ այդ է դուռն որ մուծանէ զձեզ ի փափկութիւնս անուշահոտ դրախտին եւ ի լուսեղէն եւ յաւիտենական սրբոցն եւ արդարոցն խորանսֈ 64 Ընդ որս զմեզ արժանիս արասցէ վայելել ի շնորհս փառաց Հաւր եւ Որդւոյ եւ Հոգւոյն Սրբոյ այժմ եւ միշտ եւ յաւիտեանս յաւիտենից. ամէնֈ
ԻԲ
ՎԱՍՆ ԶԳՈՒՇՈՒԹԵԱՄԲ ԵՒ ԵՐԿԻՒՂԻՒ Ի ՍՈՒՐԲ ԽՈՐՀՈՒՐԴՆ ՄԵՐՁԵՆԱԼՈՅ
    1 Սոսկան ոսկերք իմ դողութեամբ, եւ սարսափէ անձն իմ հիացեալ՝ յորժամ յիշեմ զմերձաւորութիւն ահագին եւ մեծ խորհրդին. եւ յերկուս վարեալ միտք իմ ծփին հանապազ. կամիմ մերձենալ ի փափագելին, եւ անարժանութիւնս իմ արգելու. մերժել հեռանալ՝ այս կորուստ է հոգւոյսֈ 2 Քանզի են բազումք՝ որ կամ հպին չարաչար, եւ կամ հեռանան անաւրէնութեամբ, եւ երկոքեան են սատանայականք. զի մինն զահեղ խորհրդոյն զզաւրութիւն ոչ իմանայ, այլ ընդելական սովորութեանն հարեալ խղճի մտաւք մերձենայ, ոչ ի փրկութիւն՝ այլ ի դատապարտութիւն, ոչ ի թողութիւն մեղաց՝ այլ յաւելումն անաւրէնութեանֈ 3 Եւ միւսն իբրեւ զդոյզն ինչ արհամարհեալ հեռանայ՝ ոչ ինչ կարեւոր համարելով, զի զզաւրութիւն եւ զշնորհս մեծի խորհրդոյն ոչ ճանաչէ, եւ կամ ի պատիւ ինչ խորհրդոյն համարի զոչ ստէպն մերձենալ. որ ոչ ի պատիւ, այլ յիմարութիւն եւ ծուլութիւն, հեռանալ ի կենաց, եւ փափագել խաւարի եւ մահու. զոր Տէր ինքնին ասաց՝ եթէ Ես եմ հացն կենաց. եւ որ ուտէ ի հացէս յայսմանէ, կեցցէ յաւիտեան. եւ հացն զոր ես տաց՝ մարմին իմ է, զոր ես տաց վասն կենաց աշխարհիսֈ
    4 Եւ արդ ամենայն որ հեռանայ ի մարմնոյ եւ յարենէ Քրիստոսի, որպէս յաւել եւս զամէնն՝ վասն առաւել եւս հաստատութեանն, թէ Ամէն ամէն ասեմ ձեզ, եթէ ոչ կերիջիք զմարմին որդւոյ մարդոյ, եւ արբջիք զարիւն նորա, ոչ ունիք կեանս յանձինս ձերֈ 5 Եւ որք ոչ ունին զկեանսն յաւիտենից, նոցա խաւարն աղջամղջին եւ հուր գեհենին է ժառանգութիւնֈ 6 Զի ամենայն որ հեռի է ի սուրբ խորհրդոյն, դիւրաւ ընդունի զախտ սատանայական, եւ աւթեվան լինի նմա հանապազֈ 7 Պարտ է անձին կամ ի շնորհաց Հոգւոյն վայելել, կամ ի պիղծ հոգւոյն ընդունելֈ 8 Հոգի Տեառն վերացաւ ի Սաւուղայ, եւ նեղէր զնա այս չարֈ 9 Զի այգւոյ որ ոչ է պարիսպ, գազանք ապականիչք եւ խոզք անտառի մտեալ ապականեն զնա. եւ որ սուրբ խորհրդովն ոչ պարսպին, բնակարան են դիւաց անձինք նոցա. փախուցեալք ի հրեշտակական ժողովոյն ի բանակս դիւաց անկանին. եւ դեւք դիւրաւ ըմբռնեն զնոսա, եւ զհոգիս նոցա տանջեն, եւ զմարմինս նոցա լլկեն չարաչար, երբեմն ի հուր, երբեմն ի ջուրֈ 10 Եւ արդ տես եւ զյիմարութիւն քո փարատեա ի քէն, զթերահաւատութիւնդ քո ուղղեա, զծուլութիւնդ ի փոյթ յորդորեա, եւ փութա սրբիլ ի մեղաց, եւ մեծաւ փափագանաւք փութա ի սուրբ սեղանն հոգեւոր, զի մի՛ ի քրիստոնէական անուանէդ մերժեսցիսֈ 11 Զի քրիստոնէութեան հաւատքն են եւ մկրտութիւն եւ վայելումն սրբոյ խորհրդոյն. եւ որ յայսմանէ հեռի է եւ թերի, թերի է ի քրիստոնէութենէ. զի ոչ Քրիստոս ի նմա բնակէ, եւ ոչ նա ի Քրիստոս. քանզի Որ ուտէ, ասէ, ի մարմնոյ իմմէ, նա յիս բնակեսցէ, եւ ես ի նմաֈ
    12 Եւ արդ որ կամի բնակել ի նմա, այնպէս պարտի գնալ, որպէս նայն գնացֈ 13 Եւ որ ունիցի զայն յոյս թէ Աստուած ի նմա բնակէ եւ նա յԱստուած, այնպէս պարտի լինել սուրբ, որպէս եւ նայն սուրբ է՝ ըստ մարդկան տկարութեան չափոյ, ապա մերձենալֈ 14 Եւ որ ոչ այսպէս մերձենայ, յայտ է եթէ ի դատապարտութիւն անձին իւրում մերձենայ. զի մերձենալ ի սուրբ մարմինն տէրունական՝ սրբոցն լոյս է, եւ լուսաւորէ հոգւովն մերձաւորութեամբ. եւ պղծոցն հուր է, այրէ եւ ապականէ վասն խղճիւն մերձենալոյֈ 15 Զի յորժամ վկայութիւն մտացն սրբութեան քում ոչ վկայէ, յայտ է եթէ մերձենալն քո ի սուրբ խորհուրդն ոչ է ըստ կամացն Աստուծոյ. որպէս եւ Պաւղոս ասէ՝ թէ Այս են կամք Աստուծոյ վկայութիւն մտաց ձերոցֈ 16 Եւ եթէ միտք քո վկայեն քում սրբութեանդ, ըստ կամացն Աստուծոյ է մերձաւորութիւնդֈ 17 Ապա եթէ խղճիւ մերձենայցես, գիտեա զի դատապարտեալ ելանես, եւ անաւրէն քան զամենայն անաւրէնս. զի սա եւս առաւել անաւրինագոյն է քան զարիւնահեղ սպանողացն չարութիւնսֈ 18 Զի մարդ որ զմարդ սպանանէ, մարդասպան անուանի. իսկ որ անարժանութեամբ ի մարմնոյ Տեառն հաղորդի, նա աստուածասպան է. քանզի Վերստին ի խաչ հանէ զՈրդին Աստուծոյֈ
    19 Եւ արդ տես թէ յո՛ր սեղան անաւրէնութեամբ մերձենաս. յորմէ վերին զաւրութիւնքն սոսկան եւ սարսեն, եւ դու պիղծ շրթամբքդ յանդգնեալ մատչիսֈ 20 Զի եթէ հոտ ինչ չարեաց հարկանէր՝ առ թագաւոր ոք չիշխէիր մերձենալ, եւ զերկնաւոր թագաւորն ի հոտեալ հոգիդ ընդունիս, եւ ոչ մեծաւ ահիւ հիանաս. ցխոտ ձեռաւք ի կերակուրս խղճես մերձենալ, եւ գեռաթաթախ ոգւովդ անխտիր հաղորդիսֈ 21 Ո՜ խորք անաւրէնութեան, ո՜ ահեղ արհաւիրք, ո՜ անամաւթ լրբութիւն եւ սաստիկ ամբարշտութիւն. խղճիւ մտաւք եւ աղտեղեալ ոգւով երթեալ մերձենաս ի սրբութիւնս մեծի խորհրդոյն. եւ որ քան զայս անաւրէնութիւնս յանդգնեալ յանդգնեսցի, չէ եւ չէ իսկ տեսանելֈ 22 Յորժամ մարդոյ, ասէ, մեղանչէ՝ առ Աստուած աղաչէ, իսկ որ Աստուծոյ մեղանչէ՝ զո՞ աղաչեսցէ. զի ոչ եթէ արեան մարդոյ եղեն պարտական, այլ եւ մարմնոյ եւ արեան Որդւոյն Աստուծոյֈ 23 Աղէ ի միտ առ եւ տես՝ եթէ ո՛րպէս հաղորդիս ի սուրբ խորհրդոյն. զի եթէ վստահ ես յարքայութիւնն Աստուծոյ մտանել՝ անխիղճ ընկալ եւ զհաղորդութիւն խորհրդոյն. իսկ եթէ թերահաւատ ես յարքայութենէն երկնից, ապա եւ անարժան ես եւ խորհրդոյն սրբութեանֈ 24 Զի չէ հնար սրբոյ խորհրդոյն արժանաւոր լինել, եւ արքայութեանն ոչ. զի երկոցունցն մի սրբութիւն է արժանաւոր լինելֈ
    25 Այլ եւ ոմանք թէպէտ եւ ի խղճէ մտացն ոչ հաղորդին, սակայն կեղծաւորեալք մնան ի ներքս, կարծեցուցանելով արտաքնոցն՝ եթէ ի հաղորդելոցն իցեն. զի ամենայն որ ոչ է արժանի խորհրդոյն, եւ ոչ ի ներքս կալոյ, ոչ աղաւթից եւ ոչ հաղորդութեան. այլ ելանել արտաքս ընդ անարժանսնֈ 26 Մի՛ կեղծաւորիր մնալ ի ներքս իբրեւ արժանաւոր, եւ չհաղորդել իբրեւ զանարժանֈ 27 Ընդէ՞ր արհամարհես զահաւոր եւ զմեծ խորհուրդն. ո՞չ իմանաս՝ եթէ յորժամ խորհուրդն սուրբ ի սուրբ սեղանն ելանիցէ, յայնժամ երկինք բանին ի վերուստ, եւ Քրիստոս իջեալ անդր հասանիցէ, եւ զաւրք հրեշտակաց յերկնից յերկիր ծաւալիցին, եւ շուրջ զսեղանովն բոլորին՝ ուր ահագին խորհուրդն է տէրունական, եւ Սուրբ Հոգւովն ամենեքեան լնուցունֈ 28 Յայնժամ հարեալքն խղճիւ ոչ են արժանի հաղորդել յայնպիսի խորհրդոյն, մինչեւ ապաշխարութեամբ ուղղիցինֈ 29 Լուր եւ զահեղ բողոք քարոզին. Մի՛ ոք յերախայից, ասէ, մի՛ ոք ի թերահաւատից, եւ մի՛ ոք յանյուսից. որ ոչ են պատրաստ սրբութեամբ, զնոսա արտաքս առաքէ. եւ ի ներքս մնացելոցն աղաղակէ՝ եթէ Հայեցարուք յանձինս ձեր, եւ զսիրտս ձեր քննեցէք մի՛ խղճիւ ոք եւ մի՛ նենգութեամբ, մի՛ խորամանկութեամբ ոք եւ մի՛ պատրանաւք, մի՛ երկմտութեամբ եւ թերահաւատութեամբ մերձեսցի. զի սրբութիւն խորհրդոյն սրբոց եւ անարատից վայել էֈ 30 Եւ զայս լսելով ոչ դողամք եւ սոսկամք յահեղ եւ ի մեծ խորհրդոյն, յորմէ սերովբէքն սարսափեն, եւ քերովբէքն չիշխեն մերձենալ. հրեշտակք եւ հրեշտակապետք սոսկան դողալով, եւ ամենայն վերին զաւրութիւնքն հիացեալ սարսենֈ 31 Իսկ ո՛րչափ սաստիկ տանջանաւք մաշիցի, թէ մարդ յանցաւոր խղճիւ ինչ ի նա հպիցի. եւ որպէս խռիւ ինչ ի հուր հպիցի, որ ի հրոյն այրի եւ ապականի. զի իբրեւ փոքր ինչ համարելով զՔրիստոսի մարմինն թշնամանեացֈ
    32 Այլ մի՛ իբրեւ ի լոկ հաց հայիցիս, եւ մի՛ իբրեւ զգինի համարիցիս եւ տեսանիցես. զի ոչ տեսանելի է ահաւորութիւն սուրբ խորհրդոյն, այլ իմանալի զաւրութիւնս. քանզի ոչ ինչ տեսանելի աւանդեաց մեզ Քրիստոս ի խորհուրդն եւ ի մկրտութիւնն, այլ իմանալիֈ 33 Ջուր տեսանեմք, այլ աստուածային բանին հաւատամք, որ ասէն, եթէ՝ Այս է մարմին իմ եւ արիւն. որ ուտէ ի մարմնոյ իմմէ եւ ըմպէ յարենէ իմմէ, նա յիս բնակեսցէ եւ ես ի նա, եւ ես յարուցից զնա յաւուրն յետնումֈ 34 Եւ մեք ճշմարիտ հաւատով զՔրիստոս իմանամք ի վերայ սեղանոյն, ի նա մերձենամք, զնա տեսանեմք, զնա շաւշափեմք, զնա համբուրեմք, զնա առնումք ի ներքս եւ ընդունիմք, եւ լինիմք մարմին եւ անդամք եւ որդիք Աստուծոյֈ
    35 Արդ որ այսպիսի հաւատով ոչ հաւատայ, եւ զմարմին Որդւոյն Աստուծոյ ոչ իմանայ, հեռի է յաւգնականութենէն Աստուծոյ, հեռի է եւ ի շնորհաց Հոգւոյն, հեռի է եւ ի թողութենէ մեղաց եւ ի կենացն յաւիտենականաց, անակնկալ յարութեան, եւ անյոյս փրկութեան, եւ մերժեալ ի քրիստոնէական հաւատոց, որով եղեւ մեզ փրկութիւն հեղմամբ արեամբն Քրիստոսիֈ 36 Եւ արդ մի՛ ոք ի նա խղճիւ մերձեսցի, մի՛ ոք ի նա թերահաւատութեամբ մերձեսցի, մի՛ ոք թուլութեամբ յարեսցի. այլ հաւատացեալ ճշմարիտ՝ եթէ ի մեծ ահեղ խորհրդին երկինք են եկեղեցին, աթոռ փառաց է սեղան խորհրդին, եւ Քրիստոս իջեալ դնի ի վերայ՝ որ միշտ բաշխի ի փրկութիւն ամենեցունֈ
    37 Եւ արդ ով մարդ, հայեաց ի քեզ եւ տես, ո՞ւր կաս, զո՞վ տեսանես, զո՞վ համբուրես եւ ի ներքս ընդունիս. ընդ երկնային զաւրութիւնսն կաս, ընդ հրեշտակս աւրհնես, ընդ սերովբէսն բարեբանես, զՔրիստոս տեսանես, զՔրիստոս համբուրես, զՔրիստոս առնուս եւ ճաշակես, եւ լցեալ Հոգւովն Սրբով եւ աստուածային շնորհաւքն պայծառացեալ զաւրանաս հանապազֈ 38 Վասն որոյ եւ դուք քահանայք եւ սպասաւորք՝ մատակարարք սուրբ խորհրդոյն, ահիւ մատերուք, երկիւղիւ պահեցէք, սրբութեամբ սպասաւորեցէք, եւ զգուշութեամբ մատակարարեցէք. գանձ ունիք արքունի, մեծաւ երկիւղիւ զգուշացարուք պահպանութեանդ. քանզի եւ ձեզ աններելի տանջանք են՝ եթէ զչարիս ուրուք գիտիցէք, եւ նա եկեալ յանդգնեսցի ի սուրբ մարմինն Քրիստոսի, եւ ակնածիցես ինչ խրատել մերժել եւ յանդիմանելֈ 39 Այլ վասն ծուլութեան եւ ակնառութեան զսուրբ մարմինն Քրիստոսի անաւրինաց եւ անարժանից բաշխիցէք, եւ որպէս շանց եւ խոզից ընկենուցուք, եւ զո՞ր ներեալ թողութիւն ունիցիք, եւ քանի՞ պատժոց եւ աններելի տանջանաց մատնիցիք՝ որք մատնիչք եւ պարտականք տէրունական մարմնոյն եղերուքֈ 40 Ահա վասն Քրիստոսի իշխէք, վասն Քրիստոսի կերակրիք, եւ զՔրիստոս անաւրինացն մատնէք, եւ պիղծ վարիւք անարժանիցն չարչարէքֈ
    41 Արդ հայեա յանձն քո՝ քահանայդ, եւ ծանիր զքեզ՝ զի՛նչ է վաստակ քո քահանայութեանդ, եւ զի՛նչ գործ ստացեալ ունիսֈ 42 Ոչ հերկահար ես ժողովրդեանդ, եւ ոչ արտունձ եւ կասող, այլ յուսուցանել եւ ի խրատել կարգեցար, մերժել եւ յանդիմանելֈ 43 Այս է գործ քահանայութեան, եւ միշտ հարկ հանապազ. զի վասն այնորիկ այսպիսի պատուով պատուեցայք, եւ իշխէք ամենեցուն, զի զայսպիսիսն քննեցէք, եւ յանդիմանեալ մերժեցէքֈ 44 Իսկ զոր ոչն գիտիցեն քահանայքն՝ նոքա եւս առաւել աններելի տանջանաց են պարտապանք, որպէս եւ Պաւղոս ասէ, եթէ Որ ուտէ եւ ըմպէ անարժանութեամբ, պարտական եղիցի մարմնոյ եւ արեանն Տեառնֈ 45 Այլ եւ բազմաց իսկ զճաշակ դատաստանին արբուցանէ՝ չարաչար ախտիւք եւ դառնութեամբ հիւանդութեանց տարաժամ հանէ յաշխարհէս, որպէս եւ ասէ՝ եթէ Վասն անարժան ի մարմնոյ Տեառն հաղորդելոյ են ի ձեզ բազում հիւանդք եւ ախտաժէտք, եւ շատ եւս որ տարաժամ ննջեցինֈ 46 Զի ոմանք վասն անարժան ի խորհուրդն մերձենալոյ լլկին մոլեկան ախտիւք. եւ ոմանք վասն նորուն խեղք եւ լուծեալք շրջին զամենայն աւուրս. եւ ոմանք վասն նորուն անկեալ կան ի հարուածս եւ ի ցաւս անբժշկելիս. եւ ոմանք վասն նորուն ի բանտս եւ ի կապանս մտանեն. եւ ոմանք վասն նորուն անզաւակ իսկ յաշխարհէս ելանենֈ 47 Այլ եւ բազում եւս ցասմունք ի հիւթոցս, եւ պտղակորուսութիւնք եւ մահք տարաժամք մարդոյ եւ անասնոյ վասն անարժան հաղորդելոյ ի մարմնոյ եւ յարենէ Տեառն լինինֈ
    48 Վասն որոյ բազում երկիւղիւ մերձեսցուք, բազում զգուշութեամբ զսիրտս մեր քննեսցուք. մի՛ վասն ծուլութեան տաւնս նշանակեսցուք ի հաղորդութիւնս մերձենալոյ. զի յուրբաթուն եւ ի կիրակէին եւ ի տաւնս պենտեկոստէիցն եւ զատկացն մի զենումն է, եւ նոյն խորհուրդ կատարի. եւ դու ի ժամանակ մերձենալոյ՝ սուրբ զմիտս միայն պահեա, եւ մի՛ ինչ աւուրս յերկարաձիգսֈ 49 Չէ ինչ յանդգնութիւն սուրբ սրտիւ բազում անգամ մերձենալ, զի առաւել եւս կեցուցանես եւ նորոգես զոգիդ. իսկ անարժանութեամբ եւ խղճիւ թէ յամենայն ժամանակս կենաց քոց մի անգամ մերձեսցիս, կորուսեր զոգիդֈ 50 Տես զի մի յանցանս յանցեաւ Կայէն, եւ կորեաւ. մի յանցանս յանցեաւ Քանան, եւ կորեաւ. մի յանցանս յանցեաւ Աքաաբ, եւ կորեաւ. մի յանցանս յանցեաւ Յուդայ, եւ կորեաւ. եւ որք զՔրիստոս սպանին՝ մի անգամ սպանին, եւ կորեան. եւ դու եթէ մի անգամ յամենայն ժամանակս կենաց քոց անարժանութեամբ ի սուրբ խորհուրդն մերձենաս, սպաներ զոգիդ յաւիտենական տանջանացն կորստեամբֈ
    51 Այլ ասիցես. ի տաւնս քառասնորդացն սրբեալ մերձենամֈ 52 Եւ արդ զի՞նչ աւգտիցիս մի անգամ ի սրբելոյն՝ յորժամ դարձեալ աղտեղանայցես. զի՞նչ աւգուտ է լուանալն՝ յորժամ դարձեալ ցխոտ լինիս. զի՞նչ աւգուտ է շինելն՝ յորժամ դարձեալ քակիցեսֈ 53 Յաւուր տաւնին միայն կամիս առողջ լինել ի ցաւոց, եւ յետ այնորիկ ի ցաւս մաշել. մի աւր բժշկիլ ի վիրաց մեղացն, եւ ապա զնոյն վէրս ստանալ ախորժես. մի աւր հեռանաս ի դիւէն, եւ ապա նովին լլկել հանապազֈ 54 Այսպիսիք են որ մի անգամ հաղորդին ի սուրբ խորհրդոյն, եւ ապա ի մեղս մաշին հանապազֈ 55 Զի՞նչ աւգուտ է մի անգամ հեռանալ ի սրոյն սպանողին՝ յորժամ վաղիւն ի ձեռն նորա մատնիցիս. եւ կամ մի աւր ընդ թագաւորի բազմիլ ի սեղանն, եւ վաղիւն դահճաց մատնիլ անողորմֈ 56 Նոյնպէս չէ ինչ շահ եւ աւգուտ ի տաւնի զատկին միայն վայելել ի սուրբ սեղանոյն, եւ ապա պիղծ գործովք հեռանալ, եւ ընդ սատանայի լինել հանապազֈ 57 Զի՞նչ աւգուտ է յաւուր տաւնի գտանել ականս պատուականս, եւ ի վաղիւն կորուսանել. եւ ոչ ի տաւնին հաղորդելն է աւգուտ, յորժամ դարձեալ անարժան վարիւք կորուսանիցեսֈ 58 Զի՞նչ աւգուտ է ի Քրիստոս մերձենալ, յորժամ դարձեալ անդրէն ի սատանայ յարիցեսֈ 59 Չէ ինչ աւգուտ այսաւր ի հրոյն զերծանել, եւ ի վաղիւն միայն այրել չարաչար. եւ ոչ մխիթարութիւն ինչ է՝ մի աւր ի բանտէ ելանել եւ լինել թագաւոր, եւ ապա ընդ դատապարտեալսն տանջել անողորմ. եւ ոչ մի աւր աւգուտ է ի խորհրդին վայելել, եւ ապա ընդ դատապարտեալսն արտաքս ելանելֈ 60 Զի՞ յերկուս ոտս կաղաս եւ յերկուս միտս տաղտապիս. կամ դիւաց լեր պաշտաւնեայ, եւ կամ Քրիստոսի խորհրդակից. մի աւր աւդի սպիտակացեալ երեւիս, եւ մի աւր այծի սեւաթոյր. այսաւր Դաւիթ հոգելից, եւ վաղիւ Սաւուղ այսահար. այսաւր Պետրոս հնազանդ, եւ վաղիւ Յուդայ ապստամբ. այսաւր Քրիստոսի խորհրդակից, եւ վաղիւ սատանայի կամարար. այսաւր իբրեւ զքրիստոնեայ ի մարմնոյ Տեառն վայելես, եւ վաղիւն իբրեւ զերախայ հեռանաս ի նմանէ. այսաւր ընդ խոստովանողսն, եւ վաղիւն արտաքոյ ընդ ուրացողսն. այսաւր ընդ հաւատացեալսն ի խորհուրդն մտանես, եւ վաղիւն ընդ անհաւատսն արտաքս ելանեսֈ 61 Զի՞նչ զքեզ կոչեցից, կամ զի՞նչ զքեզ անուանեցից. երբեմն գառնացեալ, երբեմն գազանացեալ. երբեմն լուսազգեաց, եւ երբեմն խաւարապատ. այսաւր առնուս պատիւ ի թագաւորէն, եւ վաղիւն չընդունիս եւ դարձուցանես զերեսդֈ 62 Նոյնպիսիք են՝ որ ի յաւուրս ինչ հաղորդին խորհրդոյն, եւ ապա իբրեւ զերախայս զերեսս դարձուցեալ ելանենֈ 63 Եթէ արժանաւոր ես խորհրդոյն՝ հանապազ վայելեա համարձակ, զի հոգելից եւ քրիստոսազգեաց եւ քրիստոսընկալ լինիցիս. եւ եթէ անարժան ես վարիւք, եւ ոչ ի տաւն զատկին ես արժանաւորֈ
    64 Այլ ասիցես՝ եթէ ի քառասներորդ պահսն սրբեցայ, եւ ցանկամ ի սուրբ խորհուրդն մերձենալֈ 65 Բարիոք է, եւ ես գովեցից. բայց արդ ընդէ՞ր չմերձենաս հանապազֈ 66 Չկարեմ, ասէ, զիս մաքուր ունել հանապազֈ 67 Արդ եթէ այդպէս է ի միտս քո՝ եթէ մի անգամ հաղորդիմ ի տաւնին եւ ապա հեռանամ, եւ ոչ ի տաւնին ես արժանաւոր. զի խորհուրդք չարին են ի քեզֈ 68 Զի՞նչ աւգուտ է ի Քրիստոս մերձենալ, եւ ի սատանայէ չհեռանալ. զի՞նչ աւգուտ է զպատուական դեղն ճաշակել, յորժամ զցաւն ի ներքս ի քեզ պահիցես. զի՞նչ աւգուտ է առ բժիշկն երթալ, յորժամ զվէրսն չկամիցիս մերկանալ. եւ ոչ աւգուտ ի հաղորդելոյդ ինչ գտանես, յորժամ ի մեղացն չկամիս հեռանալ. այլ յաւելուս դատապարտութիւն եւ տանջանսֈ 69 Զի եթէ լսեր թագաւորն՝ եթէ իշխան ոք այսաւր ընդ նմա ի խորհուրդ մտանէր, եւ վաղիւն հեռանայր ի նմանէ եւ թշնամեացն լինէր խորհրդակից, մի՛թէ ընդունէ՞ր զնա ի խորհուրդս. այլ կապէր եւ տանջէր եւ սպանանէրֈ 70 Իսկ ո՛րչափ եւս առաւել Քրիստոս դատապարտիցէ եւ տանջիցէ՝ որ այսաւր կամի ընդ նմա ի խորհուրդն տէրունական մտանել, եւ վաղիւն ի խորհրդոյն հեռանալ, եւ զկամս թշնամոյն կատարելֈ 71 Մի՛թէ այսաւր մաքո՞ւր ինչ իցես ի մեղաց՝ յորժամ զայդ ի միտս քո խորհիս եթէ վաղիւն հեռանամ, եւ զկամս անձին իմոյ կատարեմ. այս առաւել եւս չար է առաջի Աստուծոյֈ 72 Որ խորհի ոք մերձենալ ի սուրբ մարմինն Քրիստոսի, եւ ապա հեռանալ ի նմանէն եւ ի հրամանացն Աստուծոյ, այս է խղճի մտաւք մերձենալ, եւ այս է երկմտութեամբ ընդունել, այս է նենգութեամբ հաղորդել, եւ պատրանաւք եւ խաբէութեամբ եւ թերահաւատութեամբ ճաշակելֈ 73 Այս աղտեղագոյն է քան զամենայն պղծութիւն՝ յորժամ դարձեալ հեռանալ խորհիցիս, եւ միւսանգամ անդրէն յառաջին չարիսն մերձենալֈ 74 Զի մարդ որ ասէ դառնալ ի մեղաց, եւ միւսանգամ անդրէն շրջիցի, շան նման է՝ որ յիւր փսխածն դառնայցէֈ
    75 Եւ արդ զայս ամենայն իմացեալ մի՛ արժանաւորութեամբ հեռասցուք ի սուրբ խորհրդոյն յերկար ինչ ժամանակս, եւ մի՛ անարժանութեամբ յանդգնեալ հպեսցուք յահեղ խորհուրդն սրբութեան. զի պատիժք ահեղք անարժանիցն մնան՝ որք յանդգնեալ խղճիւ մտացն հաղորդին, եւ պատիժք արժանաւորացն՝ որք հեղգանն եւ ծուլանան յերկար ինչ ժամանակաւֈ 76 Այլ բազում երկիւղիւ անձանց զգուշասցուք, եւ մեծաւ փութով զխաւարն անգիտութեան փարատեսցուք. զանիրաւ զբարկութիւն, զթշնամանողութիւն, զչարայուշ ոխակալութիւն ի բաց ընկեսցուք. զխորամանկութիւն, զքինահանութիւն, զնախանձ մերժեսցուք. զտրտմութիւն եւ զառանց բարբառոյ աղաղակն ի բաց թաւթափեսցուք. յագահաց, ի բամբասողաց, յարբեցողացն եւ ի զեղխեցելոցն փախիցուք. զչարակնութիւն եւ զատելութիւն եւ զգաղտնի նենգութիւն դադարեցուսցուք. ընդ թշնամիսն հաշտեսցուք, զատելիսն սիրեսցուք, եւ զյանցանս միմեանց թողցուք. յամենայն սրտէ միմեանց ծառայեսցուք, միմեանց հնազանդեսցուք, զմիմեանց բեռինս բարձցուք, զմիմեանս սիրեսցուք, զընկերս լաւ քան զանձինս համարեսցուք. զսիրտս սրբեսցուք, զաչս ցածուսցուք, զլեզուս ի բամբասանաց դադարեցուսցուք, զմեղս ապաշխարեսցուք, զխիղճս փարատեսցուք, զյիմարութիւնս թաւթափեսցուք, եւ զծուլութիւնս ի փոյթ դարձուսցուք. պահաւք պնդեսցուք, աղաւթիւք աշխատեսցուք, յողորմութիւնս յաւժարեսցուք, գործովք առաքինասցուք, ի չարեաց տղայասցուք, եւ հաւատով կատարեալ՝ լիցուքֈ 77 Զի այսպէս ամենայն առաքինութեամբ արժանաւորեսցուք ահաւորի եւ մեծի խորհրդոյն. բազում փափագանաւք եւ կատարեալ սրբութեամբ վայելեսցուք յամենասուրբ եւ ի կենսարար ի մարմնոյ եւ յարենէն Տեառն մերոյ Յիսուսի Քրիստոսի. որում փառք եւ զաւրութիւն յաւիտեանս յաւիտենից. ամէնֈ
ԻԳ
ԹՈՒՂԹ ՄԽԻԹԱՐՈՒԹԵԱՆ ՎԱԽՃԱՆԵԼՈՑ ՅԱՇԽԱՐՀԷՍ
    1 Հայեա դու ի յոյսն վերին՝ որ իջանես ի խոր խաւարային սգոյդ. փութա փարատեա ի քէն զյիմարեցուցիչ խորհուրդս չարին, եւ զարթիր եւ եկ ի միտս քո. յիշեա զպատուէրս պատուիրանացն Աստուծոյ, եւ թափեա զքեզ ի սատանայական թախանձանացդ, եւ ի միտ առ զբազմաչար հնարս թշնամոյն, եւ պատկառեա ի նետից նորա. երկիր ի խորամանկութենէն եւ թիւնից աներեւութից նորա. փախիր ի դառն վիրաց եւ ի սաստիկ հարուածոց նորաֈ 2 Հայեա ի պղտորութիւն մտացդ քոց, եւ ծանիր եթէ այդ սերմանք թշնամոյն են ի քեզ. արի անկիր առաջի Աստուծոյ՝ զի ապրեսցիս ի չար խաբից նորա եւ յանաւրէն տրտմութենէնֈ
    3 Զի յորժամ սատանայ բոլորովիմք գերէ զմիտս մարդոյն, ածէ ի վերայ տրտմութիւն եւ յուզմունս խորհրդոց. որ թէպէտ եւ սուղ ինչ իցեն տրտմութիւնքն, սակայն նա ի պղտորեալ միտս նորա անհնարին եւ անչափս կարծրացուցանէ, որով եւ զսիրտն յիմարեցուցանէ, եւ թուլացուցանէ ի սովորական աղաւթիցն եւ յերկիւղէն Աստուծոյֈ 4 Եւ մանաւանդ որում պատճառս եւս վախճանելոյ իւրոյ գտանիցէ, բոլորովիմբ արկանէ ի վերայ մերձաւորացն նորա անհնարին մթերս սգոյ տրտմութեան, եւ ի ներքս զսիրտն այրէ, եւ զմիտսն նուազէ, եւ ամենեւին զուշն ափշեցուցեալ ի զգայութենէ մտացն ընկենու, եւ ոչ տայ խոնարհել ի բանս մխիթարչացն եւ սփոփողացն. այլ յամառեալ պնդին ի սգոյն տրտմութիւն, զի ցնորք թշնամոյն անհնարին թաղծանաւք յիմարեալ ափշեցուցանեն առաւել քան արբեցութեամբ. եւ ամենեւին ոչ թողացուցանեն նայել ի պատուիրանս Աստուծոյ որ ասէ՝ թէ լաւ է աւր մահուանն քան զաւր ծննդեանֈ 5 Ընդէ՞ր. քանզի աւր ծննդեանն սկիզբն է մեղաց եւ անաւրէնութեանց, եւ անտի սկսանին աճել ի նմա ցաւք եւ հոգք եւ տրտմութիւնք եւ զրպարտութիւնք եւ աղքատութիւնք, այրութիւնք եւ որբութիւնք եւ անզաւակութիւնք եւ ամենայն չարչարանք բազում նեղութեանց եւ տառապանաց աշխարհիսֈ 6 Այլ եւ ժողովեալ եւս հեղու զնովաւ սատանայ զամենայն բազմութիւն ախտից մեղացն չարչարել, նեղեալ, վիրաւորեալ զնա թշնամութեամբ, գողութեամբ, սպանութեամբ, բամբասանաւք, երդմամբ, նախանձու, չարակնութեամբ, ոխակալութեամբ, ագահութեամբ եւ զայլս զրկելով, նենգութեամբ, հմայիւ դիւթականաւք, եւ ամենայն անթիւ ախտից բազմութեամբ. ընդ որոց հատուցումն է հուրն անշէջ եւ տանջանք մշտնջենաւորքֈ 7 Իսկ ի ձեռն մահուանն յայնմ ամենայնէ բուժեալ դադարէ. զի թէպէտ եւ վարս արդարութեան ոչ ունէր, սակայն ի մեղանչելոյն դադարեաց. ապա եթէ վարս ուղիղս էր ստացեալ՝ զերծաւ յամենայն կասկածանաց մեղաց եւ ի հոգոցս աշխարհիս, եւ վերացեալ խառնեցաւ ի բանակս սրբոց եւ արդարոցֈ
    8 Եւ արդ զայսպիսի լուսաւոր կեանս յիմարութիւն է լալ եւ սգալ անառակութեամբ եւ հեթանոսաբար. զի եւ Պաւղոս եւ զլոկ միայն տրտմութիւնն արգելեալ փակեաց ասելովն՝ թէ Վասն ննջեցելոցն մի՛ տրտմիք որպէս եւ այլ հեթանոսք՝ որ ոչ գիտեն զԱստուածֈ 9 Իսկ ո՛րչափ սաստիկ պատժոց արժանի համարիցիք՝ որք ի սուգս եւ ի կոծս եւ յողբս մտանիցեն. զի արգելեալ է ի քրիստոնէից հաւատացելոցն՝ որք լուսաւորեցան սուրբ աւազանաւն, եւ մեծ եւ ահեղ անուն Սուրբ Երրորդութեանն ի վերայ նոցա անուանեցաւ, եւ կնքեալ խաչիւն Աստուծոյ նուիրեցան, ամենեւին իսկ ոչ են իշխան զնուիրեալսն Աստուծոյ խայտառակել հեթանոսական անաւրէնութեամբք, եւ ոչ չարաչար խզել եւ փետել եւ մոխիր ի վերայ նուիրեալ գլխոյն արկանել. այլ ամենեւին ի բաց հեռանալ յանաւրէն եւ ի սատանայական վայիցն եւ յողբոցն եւ անաւրէն ձաղանացնֈ 10 Ոչ զհերս փետել հրամայեսցէ քրիստոնէիցն, ոչ զայտս ցտել, եւ ոչ ի կոծ մտանել, ոչ զառիգածն ածել, ոչ զուսովքն մերկանալ, ոչ զճակատն հարկանել, ոչ քուրձ զգենուլ, ոչ մոխիր ցանել, եւ ձայնս արկանել, եւ ոչ աշխարանաւք ողողանել. զի այս ամենայն սատանայական է եւ հեթանոսական, զոր անմիտ կանայքն բարբառեն ի ցոյցս կեղծաւորութեան, եւ զկռապաշտիցն զգործն գործեն ի վերայ քրիստոնէից, զողբսն ողբալով, եւ զկականն բառնալով, եւ զճչիւն աշխարանացն հնչեցուցանելով, անյուսաբար չարաչար զմարմինն կոծելով ի վերայ քրիստոնէի վախճանելոյն, զոր պարտ էր սաղմոսիւք եւ աւրհնութեամբք յղարկել, պատուեալ երգաւք ի կեանսն յաւիտենականսֈ
    11 Ընդէ՞ր խայտառականաւք եւ անարգանաւք սգոյդ թշնամանէք զմարմինն հոգէկիր եւ քրիստոսազգեացֈ 12 Եւ արդ ի՞ւ իւիք քրիստոնեայ անուանեսցուք զնոսա որք սատանայական մոլորութիւնս մոլորեսցին ի վերայ մեռելոյն. քանզի ընդ այդպիսի անաւրինեալսն եւ դեւք խառնին՝ ի կոծատեղին անցանենֈ 13 Քանզի նոքին իսկ ուսուցին զկոծ անյուսութեան եւ զտրտմութեան սգոյ աշխարանացն, զի զկոծողսն ընդ նմին ի հուր գեհենին դատապարտեսցենֈ 14 Այլ ձեզ պարտ էր ամաչել ի Հրէից եւ ի հեթանոսաց եւ յայլաղանդիցն՝ որ զհաւատս մեր բամբասեն եւ ասեն. ո՞ւր է ձեր յոյսն յարութեան՝ յորժամ այդպիսի ողբովք եւ սգովք եւ աշխարանաւք եւ զազրալի խայտառականաւք արիւնահան եւ արիւնահեղ լինիք հանդերձ վայիւք եւ փետիւք, ճչիւք, գուժիւք կոծեալ աշխարիցէք զանուանեալն քրիստոնեայնֈ
    15 Ընդէ՞ր պարծիք, ով քրիստոնեայք, որ երգովդ էք նմանեալք Հրէից եւ հեթանոսաց. այլ զսուգ եւ զտրտմութիւն զաւրինաւորիդ առաւել քան զանաւրինացն տեսանեմք, արք չարաձայնք կառանչիւք եւ վայիւք եւ փետիւք խեղդին, ողբան եւ ողողանին անյուսալի, զճակատն դիւահարեն հարկանեն, եւ զկուրծսն անզգամաբար բախելով իբրեւ զայսահար. եւ կանայքն կանչիւք հերարձակ զայտսն ցտեն, զստինս կեղեքեն, եւ անամաւթապէս իգացեալք մերկանդամք խզին եւ կոծին մոլելով, իբրեւ զմոլիչն չարալլուկ դիւահարեալս. եղիճ, արիւն եւ մոխիր, եւ հանդերձք պատառեալքֈ 16 Արդ այսպիսի ձաղանաւք ձաղին եւ ծանակին քրիստոնէիցն պատկերքն՝ որ ոչ ի հեթանոսս լսի, եւ ոչ ի Հրեայս, եւ ոչ ի հերձուածողս, եւ որք ոչ ընկալան երբէք զյոյս յարութեան մեռելոցֈ 17 Եւ արդ մեք մերժեսցուք զայնպիսի անաւրինեալ սգաւորսն ի համարոյ քրիստոնէից, եւ հանեալ յեկեղեցւոյ՝ ընդ երախայս համարեսցուք, եւ սուգ առցուք ի վերայ նոցա իբրեւ ի հեթանոսաց. զի այնպիսիքն են սգոյ արժանի՝ ողբալոյ եւ աշխարելոյ եւ կոծոյ մեծի, որք ի հուր գեհենին դատապարտին, եւ մասն ընդ անհաւատսն ունին, զի զհեթանոսական չարաչար ախտսն անյուսութեան յեկեղեցի մուծինֈ
    18 Եւ արդ ասա ինձ, ով քահանայ, ընդէ՞ր մուծանես զգունդս պաշտաւնէից եւ սաղմոսաց ի դասս մերկանդամ խայտառակելոցն. զի՞նչ կայ սրբեցելոց պաշտաւնէից եւ սատանայազգեաց դիւամոլ կոծողացնֈ 19 Ընդէ՞ր խառնես զաւրհնողսդ ընդ անիծողսն, զգոհացողսդ ընդ թշնամանողսն, զփառաւորիչսն ընդ հայհոյիչսնֈ 20 Ոչ է աւրէն յանաւրէն ժողովս սատանայականս զհրեշտակական երգսն մուծանել, եւ ոչ ի պիղծ մեհեանս դիւացն նոցա զսուրբ զաղաւթսն մատուցանել, եւ ոչ ի բագինս զոհարանացն պատարագս նուիրել. զի պիղծք առ պիղծն ժողովին, եւ սրբոցն սրբութիւնք վայելենֈ 21 Ոչ է մի ժողովուրդ Հրէից եւ հեթանոսաց, եւ ոչ քրիստոնէից եւ հերձուածողաց, զի հակառակք եւ խափանիչք են միմեանց. եւ դու խառնեալ ընդ միմեանս միաւորես, եւ ի մի ժողովս առաքէք աւրհնութիւնս եւ անէծսֈ 22 Կոծողք անաւրէն անառակութեամբք բարկացուցանեն, եւ պաշտաւնեայքն աղաւթիւք եւ սաղմոսիւք բարեխաւսենֈ 23 Յորժամ մերձաւորք վախճանելոյն անաւրէն սգով եւ կոծելով թշնամանեալ բարկացուցանեն զԱստուած, ընդէ՞ր աղաչես, մաղթես եւ բարեխաւսես վասն թողութեան մեղաց վախճանելոյն. ո՞ւմ լսէ, եւ զո՞ր ընդունիֈ 24 Եթէ ես ինչ հոգաբարձու հրաժարելոյն, յեկեղեցիս քո յիշեա, եւ յաղաւթս քո աղաչեա զԱստուած. այլ ընդ վայր եւ անվայելուչ է խառնել զպաշտաւնեայս սուրբ եկեղեցւոյ ի պիղծ ժողովս սատանայական կոծողացն, եւ ի տեսիլ անամաւթ կանանցն հերարձակացն արիւնաշաղախ խզելոցն եւ մոխրացանացն. որ թէ եւ թշնամիք էին վախճանելոյն, այնչափ կարէին տրտմեցուցանել եւ առնել նմա չար, զոր ի ժամանակի հրաժարելոյն Հոգւոյն արարին. եւ ոչ ընկալան զբանն մարգարէին որ ասէր՝ եթէ Դարձ անձն իմ ի հանգիստ քո, զի Տէր բարի արար քեզֈ 25 Տէր բարերարութիւն ցուցանէ զաւր մահուանն, եւ դու կոծիս եւ աշխարես եւ ողբաս դառնապէսֈ 26 Ահա քեզ ասէ մարգարէն՝ թէ Վայ որ ասէ զչարն բարի, կամ զբարին չար. քանզի չար են կեանք մեղաւորին, եւ եւս քան զեւս յաւելու ի մեղս. եւ բարի է մահ նորուն, զի դադարէ ի չարեացֈ
    27 Այլ թէ կեցեալ էր, ասես, թերեւս ապաշխարէր, աղաչէր եւ ողորմութիւնս առնէր, եւ արտասուաւք զՏէրն հաշտեցուցանէրֈ 28 Մի՛ դու զայդպիսի ինչ ածեր զմտաւ, եւ անգէտ զամենագէտն կարծեցուցաներ՝ որ Ոչ կամի զմահ մեղաւորին. բայց գիտէր սրտագէտն Աստուած՝ թէ ոչ ապաշխարեսցէ, զմահն նմա ողորմութիւն պարգեւէ՝ զի դադարեսցէ յառաջիկայ մեղացն գործելոյֈ 29 Այլ մահ արդարոյն ամենեւին իսկ ցնծութիւն է եւ ուրախութիւն՝ փոխել ի մեղսասէր եւ սնավաստակ հոգոց աշխարհիս. եւ զգանձս վարձուց առաքինութեան զոր համբարեալ տարաւ, յամրի եւ զգուշութեամբ պահեսցէ. եւ եթէ սուղ ինչ իցէ ստգտեալ, աւգնեսցուք նմա գթով տնանկաց, յիշեսցուք յահեղ խորհրդին, ողորմութիւնս վասն նորա արասցուք. եւ այն է կաշառ բարերարին Աստուծոյ՝ որ առնէ բարերարութիւն ի վերայ վախճանելոյն՝ որպէս ինքն գիտէֈ 30 Եւ արդ զայս լսելով փարատեա ի քէն զսուգ թանձրամած յուսով ահեղ աւուրն յարութեան, եւ բոլորովին հանեալ զերծ ի քէն զաղճատանս սգոյ տխրութեան, զի քրիստոնեայ կոչեսցիս. եւ ամենայն բերկրանաւք սթափեցիր, ակն կալ փափագելի կենացն յաւիտենականաց. եւ այսիւ մխիթարեա, զի քում վախճանելոյն ոչ պատահեցին մահք սոսկալի պատուհասիցֈ
    31 Քանզի բազում են մահք չարաչարք, եւ յանկարծաւրէն յորոգայթից ինչ տարաժամ մեռանել. այլ դու այդիւ մխիթարեա եւ գոհացիր զԱստուծոյ, զի քոյդ խաղաղութեամբ ի մահիճս իւր վախճանեցաւֈ 32 Եւ մահք չարաչարք այնոցիկ է, որք ի գետոց վախճանեցան, եւ քարածեծ պատառեցան. այլ դու այդիւ մխիթարեա եւ գոհացիր զԱստուծոյ, զի քոյդ ի գիրկս քո կատարեցաւ, եւ կտակ մխիթար կենդանեաց եթողֈ 33 Եւ մահ չարաչար այնոցիկ է՝ որք ի թիւնից աւձից եւ ի չարաժանի գազանաց գէշ գէշ պատառեալ իցեն, եւ ոչ ոք զյետին բարբառն լսեաց, եւ ոչ զձեռս եւ զոտս ածեալ տեսանիցեն. այլ դու այդիւ մխիթարեա եւ գոհացիր զԱստուծոյ, զի զքոյդ ձեռովք քովք թաղեցեր, եւ զյետին բարբառն լուարֈ 34 Է մահ չար այնոցիկ՝ որք ի պատերազմունս մեռանիցին, եւ զսուրն շողացեալ տեսանիցեն, եւ կենդանւոյն խաւարն զաչաւքն պատիցի, եւ թշնամւոյն դիթաւալ կացուցեալ՝ գէշ գազանաց արկանիցեն. այլ դու այդիւ մխիթարեա եւ գոհացիր զԱստուծոյ, զի քոյդ ի վերայ անկողնից հիւանդացաւ, եւ պատուով Աստուծոյ նուիրեցաւֈ 35 Եւ մահ չար այնոցիկ՝ որ վասն մեղաց դահճացն մատնեցան, եւ կենդանւոյն զմարմինսն յաւշեալ եւ պատառեալ անդամ ի փայտ՝ բարժանեսցեն անգեղք եւ ագռաւք ամաւթալից ձաղանաւք. այլ դու այդիւ մխիթարեա եւ գոհացիր զԱստուծոյ, զի քոյդ գոհութեամբ հիւանդացաւ, եւ խոստովանութեամբ կատարեցաւ, եւ համբուրիւք ողջունից զգերեզման հարց ընկալաւֈ 36 Է մահ չար այն՝ որք ի դիւաց լլկեցան, եւ անզգայեալ զմարմինս անդամոցն ուտիցեն, եւ անողորմ ձեռակապաւք արկեալ յարգել՝ սովամահ մեռանիցին. այլ դու մխիթարեա եւ գոհացիր զԱստուծոյ, զի քոյդ հանգստեամբ հիւանդացաւ, եւ աւրհնութեամբ վախճանեցաւ, պատանաւք պատեցաւ, եւ սաղմոսիւք յղարկեցաւ, եւ քահանայական աղաւթիւք եւ պատարագաւք յերկինս առաքեցաւ, եւ հանապազ աւրհնի եւ յիշի ի յիշատակացն կատարելոյֈ
    37 Եւ արդ ո՞վ իցէ որ այնչափ ապաշնորհ եւ անիմացական միտս ունիցի, եւ զայս զմտաւ ածելով մեծապէս ոչ մխիթարեսցի, եւ անդադար գոհասցի զԱստուծոյ՝ թէ որպիսի փառաւք եւ պատուաւք վախճանեալն յերկինս կոչեցաւ, ուր են ամենայն ժողովք տիեզերաց, բանակք արդարոց եւ գունդք սրբոցն, երամք մարգարէիցն, դասք առաքելոցն եւ անթիւ հոյլք մարտիրոսաց, խորանք պայծառազարդք, բնակութիւնք լուսեղէնք, եւ մշտնջենաւոր վայելչութիւնք, եւ փափագելի դրախտն, անանց բարութիւնք, անտրտում խնդութիւնք, անծերանալի մանկութիւն, անխախտելի առողջութիւն, սէր սուրբ, տեղի ցանկալի, կեանք փափագելիք, եւ անյագ ցանկութիւնք հոգեւոր կերակրոց, հրճուանք հրաշալիք, գգուանք գգուանաց, եւ սփոփումն փափկութեանց, եւ հանգիստ հոգեւորական ամենայն ընտրելոց. ընդ որս եւ քո վախճանեալն ուրախութեամբ հանգիցէֈ
    38 Եւ արդ քեզ պարտ է մխիթարել ամենայն խնդութեամբ, զի ի յերկինս թռեաւ, ի մարդկանէ ի հրեշտակս փոխեցաւ, ի մահուանէ ի կեանս ընկեցաւ, ի խաւարէ ի լոյս ձգեցաւ, յաղքատութենէ ի թագաւորութիւն կոչեցաւ, ի ծառայութենէ յազատութիւն, ի վաստակոց ի հանգիստ, ի հոգոց յանհոգութիւն, ի մեղաց յարդարութիւն, ի հողեղինացս ի հոգեղէնսն փոխեցաւ եւ ընդ հրեղէնսն դասակցեցաւֈ 39 Արդ դու այդիւ մխիթարեա ամենայնիւ՝ եթէ ակն ունիս յարութեանն. այլ եւ ած զմտաւ՝ եթէ մահ է ճանապարհ ամենայն աշխարհի, եւ ամենեքեան երթամք ընդ այն ճանապարհֈ 40 Ադամ, Աբէլ, Սէթ, Նոյ, եւ ամենայն արդարքն զմահ ընկալան, որով պարտ է եւ քեզ մխիթարելֈ 41 Արբահամ, Իսահակ եւ Յակոբ եւ Մովսէս եւ Դաւիթ՝ տեսողքն Աստուծոյ, եւ ամենայն նահապետքն՝ արդարքն եւ աստուածախաւսքն զմահ ընկալան. որով պարտ է քեզ մխիթարելֈ 42 Ահա ամենայն թագաւորք սուրբք եւ արդարք զմահ ընկալան, որով պարտ է եւ քեզ մխիթարել. ահա եւ մարգարէքն եւ առաքեալք եւ մարտիրոսքն եւ Սուրբ Կոյսն աստուածածինն զմահ ընկալաւ, որով պարտ է եւ քեզ մխիթարել. ահա եւ Քրիստոս Որդին Աստուծոյ վասն մերոյ փրկութեան զմահ ընկալաւ, զի զմեզ անմահացուսցէ ի կեանս անմահսֈ 43 Վասն որոյ պարտ է գոհանալ եւ մխիթարել նորոգութեամբ յուսոյն յարութեանն ամենայն արդարոց, ընդ որս եւ մեք յարիցեմք, եւ զվախճանեալսն մեր ընկալցուք խնդութեամբֈ
    44 Արդ լուարուք Պաւղոսի, որ մխիթարէ զմեզ ասելով՝ եթէ Վասն ննջեցելոցն մի՛ տրտմիք՝ որպէս եւ զայլ հեթանոսս որք ոչ գիտեն զԱստուածֈ 45 Լուր եւ մարգարէին որ ասէ. Ընդ երեկոյս հանգիցեն լալիք. առաւաւտուց եղիցի ուրախութիւնֈ 46 Արդ եթէ անուանեալ էք քրիստոնեայ, եւ հաւատացեալ էք յարութեանն, արիք մխիթարեցէք զձեզ մարգարէական եւ առաքելական մխիթարութեամբ. զի սուգ անյուսից է, եւ ոչ իմաստնոց եւ հաւատացելոց՝ որք ակն ունին նորոգման ամենայն ննջեցելոց. զի ոչ է ի կորուստ մահ քրիստոնէին, այլ ի նորոգութիւն կենացն յաւիտենից. վասն որոյ եւ զոգիս վախճանելոցն մերոց սաղմոսիւք եւ աւրհնութեամբք ի կեանս յղարկեմք, իբրեւ ընծայ ինչ Աստուծոյ նուիրեմքֈ 47 Յաղագս այնորիկ ոչ է պարտ քրիստոնէին ի վերայ մեռելոց սուգ ունել եւ լալ. այլ լայցեն Հրեայք եւ ողբասցեն հերետիկոսք, սուգ առնուցուն եւ կոծեսցին ամենայն թերահաւատք եւ հերձուածողք, զի նոքա լալոյ եւ ողբալոյ արժանի են, աշխարանաց եւ կոծոյ մեծի. այլ մեք նորոգութեամբ կենացն յաւիտենից մխիթարեսցուքֈ 48 Եւ արդ վասն այսր ամենայնի բարձէք զկոծս, խափանեցէք զողբս, ի բաց արարէք զտրտմութիւն, դադարեցուցէք զարտասուս, արգելէք զլալականս, լռեցուցէք զկառաչիւն լալեաց եւ վայից. արհամարհեցէք զեղանակամարս լալականաց, անարգեցէք զփետիւն վարսից եւ զխզել հերաց, հալածեցէք զարիւնահանսն եւ զմոխրացանսն, թշնամանեցէք զմերկանդամսն եւ զխայտառակեալսնֈ 49 Մեկնեսցուք յանաւրէն մոլորութենէն, հեռասցուք ի հեթանոսական ամբարշտութենէն, ամենեւին ի բաց փարատեսցուք զսուգ սատանայական եւ զանյոյս մթերսֈ 50 Զի կեցցուք քրիստոնէութեամբ, եւ վախճանեսցուք աստուածպաշտութեամբ, եւ հանգստեան եւ երկնից արքայութեանն արժանի լիցուք ի Տէր մեր. որում փառք իշխանութիւն եւ պատիւ այժմ եւ յաւիտեանսֈ
ԻԴ
ՈՂԲՔe-երը
1 	Խոստովանողք փութացարուք
Ջանալ ապրել յաւուրըս մեր. 
Զի աւր ահեղ կայ առաջի, 
Ահեղ ատեան եւ հուր անշէջֈ
2 	Աստէն լացցուք եւ ողբասցուք
Եւ խընդրեսցուք ըզթողութիւն.
Զի ապրեսցուք յանշէջ հըրոյն, 
Որ ըսպառնայ մեղաւորացֈ
3 	Միշտ հանապազ արտասուեսցուք
Գորովագին պաղատանաւք, 
Աղերսալի հառաչանաւք
Զքաւիչ մեղացն աղաչեսցուքֈ
4 	Անկցուք առ նա խոստովանել
Զոր արարաք աստ ի ծածուկ, 
Յայտնել ասել եւ ցուցանել
Զգաղտնիս մեղացըն բազմութեանֈ
5 	Զի անդ քըննին խորհուրդըք մեր
Եւ ցուցանին յանցանքըն մեր. 
Յայտնին գաղտնիք սըրտից մերոց
Յաշխարհատես հրապարակինֈ
6 	Ես զարհուրեալ եմ եւ դողամ
Յորժամ լսեմ ըզձայն փողոյն, 
Որ տագնապաւ կոչէ զազինս
Ի մեծ ահեղ աւր ատենինֈ
7 	Զի չարաչար մարտեաւ ընդ իս
Ամենամեղըն սատանայ. 
Եւ կարեվէր զիս արարեալ
Հանեալ ընկեաց յանմահ փառացն. 
8 	Դառնագի՜ն չար պատրաստեաց
Ըզտարտարոսըս գեհենին, 
Եւ ըսպառնայ մեղաւորիս
Այրել ի հնոցըս կայծականցֈ
9	Որ ոք ունիք սէր սըրբութեան, 
Զիս ողբալով արտասուեցէք. 
Ջերմագո՜ւթ պաղատանաւք
Ինձ խնդրեցէք ըզթողութիւնֈ
10	Քրիստոսասէրք իմ սիրելիք, 
Ինձ աւգնեցէք վիրաւորիս. 
Եւ գորովով մեծ ողորմիւ
Աղաչեցէք ըզՏէր վասն իմֈ
11	Հառաչանաւք զձեզ աղաչեմ
Մեղուցելոյս ողբակցեցէք. 
Պաղատանաւք լացէք ընդ իս
Ձայնակցելով իմ աղէտիսֈ
12	Կականաբարձ զիս ողբացէք
Եւ ձայնս առէք ողորմելիս. 
Զի չարաչար ըմբըռնեցայ
Ի չար նետից սատանայիֈ
13	Միգապատեաց զիս թըշնամին
Խաւարային ցանկիւքն իւրովք. 
Եւ սուր հանեալ վիրաւորեաց, 
Զոր աղաչեմ զձեզ բըժըշկելֈ
14	Սուրբ հաւատոյ մանկունք, ո՞ւր էք, 
Ողորմեցէք ինձ նեղելոյս, 
Եւ գըթագին պաղատանաւք
Զքաւիչ մեղացն աղաչեցէքֈ
15	Յաղաւթըս ձեր ապաւինիմ, 
Եւ ինձ հայցեմ ըզթողութիւն. 
Զի զանազան եմ մեղուցեալ, 
Եւ ոչ բաւեմ ապաշխարելֈ
16	Ես զարհուրեալ եմ եւ դողամ
Յորժամ յիշեմ զիս մեծամեղս, 
Թէ յայն երկիր կայ անցանել, 
Եւ զՏէր փառաց կայ տեսանելֈ 
17	Քրիստոս գըթած եւ ողորմած, 
Գըթա եւ յիս ամենամեղս, 
Զի ես գըտից ողորմութիւն
Ի գումարել մեծ ատենիդֈ 
18	Զի աւր ահեղ կայ առաջի
Եւ սոսկալի մեղաւորիս. 
Որ ըզգաղտնիս սըրտիս քըննէ
Եւ ըզծածկեալ խորհուրդս յայտնէֈ
19	Արդ աղաչեմ, Տէր մարդասէր, 
Զիս յայնմ աւուր մի՛ պահանջեր. 
Չար տանջանացըն մի՛ մատներ, 
Եւ կայծականց անշէջ հըրոյնֈ
20	Զի քեզ տացից փառս աւրհնութեան
Հաւր եւ Որդւոյ եւ Սուրբ Հոգւոյդ, 
Որ միշտ աւրհնեալ ես յաւիտեանս, 
Փառաւորեալ յաւիտենիցֈ
ԱՂԱՒԹՔ ՆՈՐԻՆ
    1 Ով որ անեղդ ես եւ անստեղծ եւ արարիչ ամենայն արարածոց, զոր ոչ երկիրս ստանալ հանդուրժէ, եւ ոչ երկինք բաւանդակեն. այլ ի վեր ես քան զերկինս, եւ անդր քան զծագս. եւ ամենայն երեւելիքս եւ աներեւոյթքս ընդ քեւ եմք բովանդակեալֈ 2 Դու տիրես ամենայնի, եւ քո հրամանդ կառավարէ զամենայն արարածս. դու աղքատացուցանես, եւ դու մեծացուցանես, հարկանես, եւ դու բժշկես. դու ես սփոփիչ վտանգելոյս ի սատանայէ, եւ առողջացուցիչ հիւանդացելոյս մեղաց. դու ես ընդունիչ աղաւթից եւ կատարիչ խնդրուածացֈ 3 Խոնարհեցո, Տէր, զունկն քո, եւ լուր քոյոյ ծառայիս. տես, Տէր, զտառապանս իմ, եւ ընկալ զիս գթութեամբ. Մի՛ բարկութեամբ քով խրատեր զիս, եւ մի՛ սրտմտութեամբդ քով յանդիմաներ. զի Աստուած ես գթութեանց՝ գթա եւ յիս ի մեղաւորս, որ բազում հեծեծանաւք եւ պաղատանաւք մաղթեմ եւ աղաչեմս զքեզֈ 4 Զի կարեվէր եմ մեղաւք, եւ ցաւագնեալ անաւրէնութեամբ. չարաչար ախտիւք եմ ի յանցանս, եւ պիղծ խորհրդովք յամբարշտութիւնս. ժահահոգւովս եմ աղտեղեալ, եւ մեղսաթաթաւ մարմնովս զազրացեալ. ամաւթով երեսաւք կամ առաջի քո, եւ ամաւթով առաջի տեսողացֈ
    5 Եւ արդ դու Տէր քաղցր եւ ներող, երկայնամիտ վասն մեղաւորաց կոչեցար. որ ասացեր՝ թէ Ի դառնալ անաւրինին ոչ յիշեցից զամենայն անաւրէնութիւնս նորա զոր արարֈ 6 Եւ արդ ահա եկեալ անկեալ եմ առաջի քո ծառայս մեղուցեալ, եւ ժտեալ խնդրեմ ի քէն ողորմութիւն. մի՛ յիշեր զմեղս իմ բազում, եւ մի՛ զանաւրէնութիւնս իմ յանդիմաներ՝ եթէ կամաւ եւ եթէ ակամայ ինչ մեղայ, եթէ բանիւք եւ եթէ գործովք եւ եթէ անդէպ մտածութեամբք պղծեցայ, եթէ յանգիտութենէ եւ եթէ ի ծուլութենէ եւ ի մոռացութենէ գործեցի. զի դու Տէր, սովոր ես գթալ եւ ողորմել, եւ թողուլ զմեղս բազումս, եւ քաւել զամենայն հոյլս անաւրէնութեան. որ զպոռնիկս սրբեցեր, զաւազակն ազատեցեր, զմաքսաւորն արդարացուցեր, եւ զծանրաբեռնեալսն մեղաւք թեթեւացուցերֈ 7 Վասն զի Աստուած ես ողորմած, եւ գթաս ի մեղուցեալսն՝ որք հաւատով կարդան առ քեզ. գթա, Տէր, եւ յիս ի բազմամեղս, եւ ապրեցո ի թիւնից թշնամոյնֈ 8 Փարատեցո, Տէր, զխաւար յածող հայեցուածոցս իմոց, եւ բաց զականջս իմ խլացեալս յանդէպ լսելոյ. բժշկեա զվիրաւորեալ լեզուս ի բամբասանաց, եւ սրբեա զսիրտս իմ ի չար խորհրդոցֈ
    9 Քեզ ցանկամ, Տէր բարերար, եւ փափագեմ գթածի Հաւր իմոյ. գթա ի վերայ իմ մեղաւորիս, եւ ընկալ իբրեւ զանառակ որդինֈ 10 Յագեցո ի քաղց իմ ի սիրոյդ քումմէ, եւ լցո զծարաւիս յառատաբուղխ շնորհէդ. զի ցանկ առ քեզ խնդրեմ մերձենալ, եւ բաղձամ ի քեզ հայել ի յարաժամ. միշտ շնորհաց քոց փափագեմ, եւ հանապազ ողորմութեան քում կարաւտիմֈ 11 Մի՛ ընդ պատժեալսն պարտաւորեալ, եւ մի՛ ընդ ատելիսն դատապարտեր. այլ ընդ կամարարս կամաց քոց ընկալ, եւ ընդ պահողս պատուիրանաց քոց պահեաֈ 12 Զի եթէ առանց ներելոյ զյանցանս իմ քննեսցես, ընդունայն են ինձ յարութեան խոստմունք. զի ի հուր գեհենին է ժառանգութիւն իմֈ 13 Զի եթէ զդատապարտութիւն եւ զանդէպ մտածութիւնս իմ դատիցիս, ապա երանեմ ես չեղելոյն յորովայնէ. այլ նայեա ի մաղթանս իմ եւ ի պաղատանս, եւ մի՛ մերժեր ի յողորմութենէդ քումմէ՝ որ ողորմութեան քում բաղձամ, եւ քոյոյ գթութեանդ կարաւտիմֈ 14 Զի միշտ զմարմինս իմ պղծեցի, եւ հանապազ զոգիս աղտեղացուցի, ոչ չարաչար վարիւք միայն, այլ եւ զազիր խորհրդովքֈ
    15 Եւ արդ լուա ի մեղաց, եւ մաքրեա ի գեռաթաթախ տղմոյսֈ 16 Զքեզ խնդրեցի, եւ զքեզ աղաչեմ, լից զկարաւտութիւնս իմոյ փափագմանս. խառնեա զիս ի դասս սրբոց եւ ի ժողովս արդարոց, որք ի բաղձալի տեսութենէդ քումմէ վայելեն յարաժամֈ 17 Ես ոչ համարձակերես իբրեւ զբարեգործ ոք հայցեմ, այլ աղերսիւ ժտիմ իբրեւ զպարտապան եւ զբազմամեղֈ 18 Ոչ.... ունելով համարձակիմ իբրեւ զմաքուր, այլ ի մաքրութենէդ քումմէ զժահահոտութիւնս իմ մաքրել աղաչեմ, զի անթիւ ունիմ զմեղաց իմոց զբազմութիւնս, եւ հոյլք անաւրէնութեանս իմոյ հեղձուցանեն զիս հանապազ. միշտ զսիրտս իմ ճմլեցուցանեն, եւ զմարմին եւ զոսկերս իմ հալեն եւ մաշեն. եւ վասն այսորիկ ժտիմ հանապազ պաղատել, աղաչել եւ մաղթել, զի դու ես Հայր իմ եւ Տէր, արարիչ իմ եւ ստեղծիչ. առ ո՞ երթայց, եւ կամ յումմէ՞ խնդրեցից աւգնութիւնֈ 19 Քեզ մեղայ, եւ առ քեզ խոստովանիմ, եւ զքեզ աղաչեմ. մի՛ ի քումմէ ողորմութենէդ զիս մերժեր, եւ մի՛ յերեսաց քոց ընկենուրֈ 20 Մաղթեմ քեզ Տեառն բարերարիդ եւ բազմագութ իմոյ արարչիդ. մի՛ յաւիտենական ամաւթովն ամաչեցուցաներ զիս, եւ մի՛ ի մեծի աւուրդ դատապարտեր. մի՛ ի տիեզերական հրապարակիդ զիս յանդիմաներ. մի՛ անողորմ տանջանաւքդ տանջեր, եւ մի՛ սոսկալի գեհենիւդ պատուհասերֈ 21 Այլ ապրեցո ի հրացան հնոցացն, եւ ի հրահոսան գետոցն հրեղինաց, յորդանցն չարաժանեաց եւ յաննշոյլ խաւարէն եւ դառն դատաստանացն եւ յաններելի տանջանացն, յանլոյծ կապանացն եւ ի հանապազորդ նեղութեանցն, ի միշտ ողբոցն եւ ի կրճելոյն ատամանցնֈ 22 Այլ գթա ի վիրաւորեալս մեղաւք, եւ բժշկեա զհիւանդացեալս անաւրէնութեամբֈ 23 Ընկալ իբրեւ զհայհոյողն եւ զհալածիչն, եւ փարատեա զմեղաց իմոց զբազմութիւն. սրբեա ի պղծութենէս իբրեւ զպոռնիկն, եւ արդարացո իբրեւ զմաքսաւորնֈ 24 Ողորմեա ինձ իբրեւ քանանացւոյն, եւ շնորհեա զյանցանս իմ իբրեւ զաւազակինֈ 25 Բնակեցո զիս ի դասս սրբոց եւ ի խորանս արդարոց կամարարաց յանանց կենացն վայելչութիւնս, եւ ի յանբաւ բարութեանցն ուրախութիւնսն ի Քրիստոս Յիսուս ի Տէր մեր. որում փառք յաւիտեանֈ
ԻԵ
ՅԱՂԱԳՍ ՊԷՍՊԷՍ ԱՌԱՔԻՆՈՒԹԵԱՆ ԽՐԱՏՈՒ
    1 Յառաջ քան զամենայն առաքինութիւնս է խոնարհութիւն, եւ նախ քան զամենայն ախտս է փառասիրութիւնֈ 2 Գլուխ առաքինութեանցն սէր է. իսկ գլուխ ախտիցն է արդարացուցանել զինքնֈ 3 Իսկ երկիւղն Աստուծոյ հալածէ զամենայն մեղսն. իսկ դանդաղումն հալածէ զերկիւղն Աստուծոյ. նոյնպէս եւ գերութիւնն հալածէ զառաքինութինն յանձնէֈ 4 Չորք են առաքինութիւնք, լռութիւն, եւ խոնարհութիւն, եւ պահել զպատուիրանս Աստուծոյ, եւ նեղութիւնֈ 5 Չորք են առաքինութիւնք որ պահեն զանձն, ողորմութիւն յամենեսեան առնել, եւ մի՛ բարկանալ, եւ երկայնմտութիւն, եւ զգուշանալ ինքեան ի մոռացմանէ մտացֈ 6 Պէտք են առաքինութիւնքս այս յարաժամ, եւ անսպառ անկանել առաջի Աստուծոյ ի սրտի իւրում, եւ ունել զինքն առ մեղաւորս, եւ մի՛ դատել զոք. եւ յայնժամ դադարեն խորհուրդքֈ 7 Չորք են այս առաքինութիւնք որ աւգնեն մանկան աբեղայի, խոկումն գրոց յամենայն ժամ, եւ տքնութիւն եւ գործաձեռն, եւ հնազանդ եւ հպատակ լինել հաւրն, եւ մի՛ թուել զինքն յիրս ինչ ուրեք ամենեւինֈ 8 Վասն չորիցս այս իրաց հոգիք պղծին, մի՝ շրջել ի քաղաքի եւ չդնել պահապան աչաց, եւ մի՝ ունել ծանաւթութիւն ընդ կանայս, եւ մի՝ ունել սէր ընդ փառաւորս երկրի, եւ սիրել զմարմնական խաւսս եւ զդատարկաբանութիւնսֈ 9 Յաղագս չորից իրաց լինի պոռնկութիւն, յուտելոյ եւ յըմպելոյ յագ, եւ յագմանէ քնոյ եւ ի դատարկ կալոյ, եւ ի դատարկաբանելոյ խաղալ եւ ծիծաղել, եւ ի զարդարմանէ հանդերձիցֈ 10 Վասն չորից իրաց խաւարին միտք, մի՝ յուզելոյ զընկերն, եւ անգոսնելոյ զընկերն, եւ արհամարհել եւ նախատել ընդ ընկերին, եւ ի չարախաւսելն զընկերնֈ 11 Յաղագս չորից իրաց հոգիք խոպանանան եւ լինին անպտուղ, մի՝ յոչ դադարել ի տեղւոջ եւ ի տան, եւ մի՝ գործել ինչ ոչ, եւ մի՝ զի սիրեսցէ զբաղմունս մարդկապէս, եւ մի՝ յորժամ սիրեսցէ զնիւթս երկրի եւ զագահութիւնֈ 12 Յաղագս չորից իրաց բարկութիւն գայ, մի՝ ի տալոյն, եւ յամելոյն զիւր կամսն, եւ հակառակելն եւ սիրելն վարդապետ լինել բազմաց, եւ մի՝ կարծել զինքն լինել քան զայլ մարդ իմաստունֈ 13 Չորք են այս առաքինութիւնք զոր դժուարաւ ստանայ մարդ, եւ այսոքիկ պահեն զամենայն առաքինութիւնս, սգալ յարաժամ, եւ հայել միշտ եւեթ յիւր մեղսն միայն եւ մի՛ դատել զոք, եւ ունել զինքն առ մեղաւորս, եւ ունել առաջի աչաց իւրոց զմահ իւր հանապազֈ 14 Արդ որ ոք կամի պահել զառաքինութիւնս զայսոսիկ, կարէ ապրել. զաւրաւոր է Աստուած պահել զմեզ յամենայն չարէ եւ ի փորձութենէ եւ ի հանդերձեալ ժամանակին՝ որ գալոցն են ի վերայ ամենայն տիեզերաց. զի գտցուք ողորմութիւն ի Քրիստոսէ ի ձեռն Սուրբ Հոգւոյնֈ
ՅԱՂԱԳՍ ՊԷՍՊԷՍ ԱԽՏԻՑ
    15 Արար Աստուած զմարդն, եւ եդ զնա ի դրախտին փափկութեան, զամենայն զգայութիւնս ողջ ունելով ի բնութեան իւրումֈ 16 Արդ իբրեւ լուաւ այնմ՝ որ խաբեացն զնա, յայնժամ էառ զախտս ամենայն, եւ իսկոյն ընկեցեալ եղեւ արտաքս ի մեծ եւ ի չքնաղ փառաց իւրոց. զի ծանիցէ մարդ՝ թէ գոն ախտք որ մերժեն զնա յԱստուծոյ, եւ զի աղաչէ զբարերարն Աստուած, որպէս զի աւգնեսցէ նմա, եւ ապա կարասցէ կտրել յինքենէ ի բաց զախտս ամենայնֈ 17 Այս ամենայն վէրք են՝ որ կրին յանձին մարդոյն, եւ քակեն որոշեն զնա յԱստուծոյֈ 18 Երանի որք սրբեն զինքեանս յամենայն ախտից եւ յամենայն պղծութեանց հոգւոց եւ մարմնոց. զի է ոչխար բանաւոր ընդունելի պատարագ Աստուծոյ, եւ լսէ զձայնն որ ասէ. Բարի ծառայ եւ հաւատարիմ. ի սակաւուդ եղեր հաւատարիմ, ի վերայ բազմաց կացուցից զքեզ, եկ մուտ յուրախութիւն տեառն քումֈ 19 Իսկ որք կամին կատարել զկամս իւրեանց որ ըստ մարմնոյ, եւ ոչ կամին բժշկել զինքեանս ի բժշկութենէ սուրբ առաքինութեանց, գտանին մերկ ի սուրբ պատուիրանէն ի ժամ հարկաւորութեանն. անկանին ի խաւարն արտաքին՝ ուր կայ սատանայ եւ կապեալքնֈ 20 Եւ պատմուճանք պղծութեանցն են այսոքիկ, պոռնկութիւն, արծաթսիրութիւն, չարակնութիւն, բանսարկութիւն, նախանձ, փառասիրութիւն, հպարտութիւն. այսոքիկ եւ որք սոցին նման ենֈ 21 Զի՞նչ է պոռնկութիւն. պոռնկութիւն՝ ցանկութիւն, որկորստութիւն, յագել քնոյ, դատարկութիւն, դատարկաբանութիւն, պաճուճանք մարմնոյ, եւ զեղումն եւ ընդ վայր ծաղր, անամաւթութիւն, թուլութիւն, դանդաղումնֈ 22 Զինչ է արծաթսիրութիւն. արծաթսիրութիւն, անհաւատութիւն, անյուսութիւն, անգթութիւն, անողորմութիւն, ագահութիւն, արհամարհութիւն, անբարի ստութիւն, անձնահաճութիւն, եւ ոչ հայել ի պատուիրանն Աստուծոյֈ 23 Զի՞նչ է չարակնութիւն. չարակնութիւն է չարախաւսութիւն, նախանձ, մարդահաճութիւն, անձնասիրութիւն, անգիտութիւն, ստութիւն, եւ սուտ վկայութիւնֈ 24 Զի՞նչ է բարկութիւն. բարկութիւն է հարստահարել զիւր կամսն, հակառակութիւն, վիճութիւն, նենգութիւն, սուտ գիտութիւն, կարճմտութիւն, նեղկութիւն, ձանձրութիւն, ոչ բառնալ զթշնամանս մտաւք, տալ եւ առնուլֈ 25 Զի՞նչ է նախանձ. նախանձ՝ ատելութիւն, ոչ բառնալով զփառս ընկերին, եւ արկանել գայթագղութիւն ընկերինֈ 26 Զի՞նչ փառաւորութիւն. փառաւորութիւն է անզգամութիւն, սիրել զաշխարհս եւ որ ինչ յաշխարհի է, եւ լինել անուանի ի մէջ մարդկան, եւ կատարել զկամս յանդգնութեաննֈ 27 Զի՞նչ է հպարտութիւն. հպարտութիւն է խստասրտութիւն, անհնազանդ լինել ամենեցուն, եւ քաջալերել յիւր զաւրութիւնն, եւ համարելով զինքն իմաստուն, եւ առնել յար եւեթ զիւր կամսն, եւ արհամարհել զընկերն, եւ կարծել զինքեան իմաստուն գոլ, եւ ունելով զինքն իբրեւ ոչ իմիք կարաւտ գոլֈ 28 Այս ամենայն գործին յանձին մարդոյն, մինչեւ որոշեն զնա յԱստուծոյֈ Այս է զոր եբարձն Ադամ՝ յորժամ եկերն ի պտղոյ ծառոյն, եւ անկաւ ընդ ոտիւք մահունֈ
ԻԶ
ԹՈՒՂԹ ՎԱՍՆ ՀՄԱՅԻՑ ԴԻՒԹԱԿԱՆԱՑ ԵՒ ԱՆԱՒՐԷՆ ՅՈՒՌԹՈՂԱՑ
    1 Առնո՜յր առնէր ոք զգլուխ իմ շտեմարանս ջուրց բազմաց, եւ զաչս իմ յորդ աղբիւրս արտասուաց, եւ լայի դառնապէս ի տուէ եւ գիշերի զհանապազ մեղս մեր. զի կորեաւ երկիւղած յերկրէ, եւ ոչ գոյ ուղիղ առաջի մարդկան. եւ լցաւ աշխարհ մեր հմայիւք իբրեւ զառաջինն. եւ խոնարհեցաք մտաք ի հնազանդութիւն սատանայի մերոյին իսկ մտաւք. զի լեզուաւք խոստանամք ճանաչել զԱստուած, եւ գործովք ուրանամք ի նմանէֈ 2 Ասաց Աստուած՝ եթէ Սիրեսցես զՏէր Աստուած քո յամենայն սրտէ եւ յանձնէ եւ ի զաւրութենէ քումմէֈ 3 Յանձնէ է՝ այս ինքն եթէ զնա միայն պաշտեսցես, եւ կոչեսցես անձին քում Տէր եւ արարիչ. ի զաւրութենէ՝ այս ինքն եթէ զզաւրութիւն անձին քում նախ հանիցես յաղաւթս եւ ի վաստակս հոգեւորս. յամենայն ի սրտէն՝ այս ինքն թէ մի՛ ի տունս հեթանոսաց եւ ի ժողովս մարտիրոսաց, մի՛ ի մեհեանս եւ յեկեղեցիս, մի՛ ի բախտս եւ ի շնորհս, մի՛ ի խաչն եւ ի ճակատագիր, մի՛ առ դիւթս եւ առ քահանայս, մի՛ առ աղաւթս եւ առ պահարանս. մի՛ լեզուով խոստովանել, եւ ի սրտէ ոչ հաւատալ. եւ մի՛ սրտիւ հաւատալ, եւ լեզուիւ ուրանալ. մի՛ բանիւք պատուել զԱստուած, եւ արդեամբք բարկացուցանել. մի՛ հաւատովք մեծարել, եւ գործովք տրտմեցուցանել. այլ յամենայն սրտէ եւ յանձնէ եւ ի զաւրութենէ եւ ի մտաց սրտէ սիրել զԱստուած, եւ քրիստոնեայ անուանակից Քրիստոսիֈ
    4 Իսկ եթէ լեզուաւ կոչես զԱստուած արարիչ, տուիչ եւ փրկիչ եւ կեցուցիչ, իշխան մահու եւ կենաց, եւ սրտիւդ եւ անձամբդ առ դիւթս եւ առ թովիչս եւ առ հարցուկս եւ առ ուռութս եւ առ խտիրս եւ առ հմայս գերեսցիս, ոչ եւս պարտ է կոչել զանձն քրիստոնեայ՝ զի հեռացեալ ես ի Քրիստոսէ, եւ հնազանդեալ ընդ լծով սատանայի. զի թողեր լքեր զարարիչն եւ զկեցուցիչն, եւ առ սատանայ ապաւինեցարֈ 5 Զի եթէ ճշմարտիւ հաւատայիր՝ թէ Աստուած է արարիչ ամենայնի, ապա պարտ էր թէ արարիչն միայն էր իշխան կեցուցանել եւ մեռուցանել, հարկանել եւ բժշկելֈ 6 Զի ո՞ ոք իշխէր մերձենալ առ հարցուկս՝ որ եւ անձին ոչ կարէ առողջութիւն եւ անմահութիւն շնորհելֈ 7 Աղէ ցոյց զոք ի կախարդաց՝ որ անցաւ եւ անմահ եղեւֈ 8 Իսկ եթէ ասես՝ եթէ ոչ երթամ առ հարցուկս, այլ բժիշկ է եւ առ բժիշկս երթամ, գործ բժշկի այս է, խարել, կտրել եւ արիւն թափել եւ դարմանս ըստ ցաւոցն նմա մատուցանել. այլ ոչ եթէ յուռութս յուռթել, եւ զսատանայական բարբանջս բարբանջել. կամ աղ եւ ածուղ, կամ ասղենի առնուլ կարմիր, եւ երկաթ, եւ ջուր, եւ ուլունս ուռթել, եւ կամ գիր պահարան ընդ անձն արկանել, եւ կամ զոսկերս ձկանց եւ սողնոց, զծրարս բժժանաց ի ձեռին եւ ի յակին եւ ի պարանոցի կապելֈ
    9 Արդ եղկելի եւ թշուառական, զի՞ թողեր զԱստուած արարիչ եւ զբժիշկ եւ զխաչն պահապան, եւ ապաւինեցար առ կախարդս յիմարս եւ ապականեալս դիւաւքֈ 10 Աղէ տես զի՞նչ գործէ չարադիւթն. ի մէջ գետինն անցեալ յուռթելն, եւ ընդ ուռթելն մերձենան ի նա դեւքն. եւ ընդ մտանելն յարանչտի, ի ձախ դիւթէ եւ ի յաջ թքթքէ, զխաչն անարգէ եւ զՔրիստոս թշնամանէ, եւ ոչ իմանայֈ 11 Իսկ եթէ զուռութս եւս ցուցանէր, ծաղր եւ կատականս եւ խաղ մանկտւոյ լինէրֈ 12 Արդ եթէ էր պարապ զմասանց մարմնոյ զուռութս մի ըստ միոջէ պատմել, ծաղր կացուցանէի զյիմարեալ միտս դիւթին առաջի ամենեցունֈ 13 Զի ամենայն ուռութք եւ պարտանք դիւթի եւ թովչի եւ հարցկի սուտ են եւ եղկելի, եւ առիթ գեհենի եւ հրոյն յաւիտենից. եւ որ մերձենայ ի նոսա, ի հուր գեհենին դատապարտի, եւ մասն ընդ անաւրէնս ունի. զի զշնորհս բժշկութեանն արհամարհիցեն, որով մարթ էր արուեստիւք բժշկութեան խարելով եւ կտրելով եւ դարմանս ցաւոցն առնելով՝ բժշկելֈ 14 Զի եւս առաւել զշնորհս պարգեւացն արհամարհիցեն. զի որ ասէն՝ եթէ Հիւանդանայցէ ոք ի ձէնջ, կոչեսցէ զերիցունս եկեղեցւոյն. աղաւթս արասցեն ի վերայ նորա, եւ աւծցեն իւղով ի յանուն Տեառն, եւ աղաւթքն հաւատով փրկեսցեն զաշխատեալն. եւ զոր դեւն լլկէ, նորին իսկ հրամայեաց՝ պահաւք եւ աղաւթիւք հալածեն ի ձեռն նշանի ամենայաղթ խաչինֈ 15 Եւ որ անարգէ զխաչն փրկական, եւ արհամարհէ զշնորհսն Քրիստոսի, եւ գնայ առ դիւթս յուռթել, եւ պահարան եւ ուռութսն եւ զգիր պահարան ընդ անձն արկանեն, զնոցանէ ասէ Քրիստոս՝ եթէ Երթայք, անիծեալք, ի հուրն յաւիտենից, ոչ գիտեմ զձեզ. վասն զի զայն արարին՝ զոր նայն ոչ հրամայեացֈ
    16 Արդ եթէ ասես՝ եթէ եւ նոքա քրիստոնեայք են եւ Քրիստոսի անուամբն ուռթեն, այլ եւ զգիրն եւս սպասաւորք եկեղեցւոյ եւ աբեղայք գրեն, արդ միտ դիր աւետարանչին. Բազում մարգարէք, ասէ, ասեն յաւուր յայնմիկ՝ եթէ Տէր, յանուն քո մարգարէացաք, եւ յանուն քո զդեւս հանաք, եւ զաւրութիւնս բազումս արարաք, բաց եւ մեզ. եւ Տէրն ասէ. ոչ գիտեմ զձեզ. վասն զի զայն արարին՝ զոր նայն ոչ հրամայեացֈ 17 Եւ զի՞նչ ասացից զմարգարէիցն. այլ եւ աշակերտն եւս Յուդաս՝ որ ի վեր քան զմարգարէսն նշանս եւ բժշկութիւնս առնէր, ոչ թուեցաւ ընդ առաքեալսն, այլ եղեւ ի ներքոյ գեհենինֈ 18 Եւ զի՞նչ ասացից զաշակերտն. որ եւ հրեշտակն ոչ պահեաց զբնակութիւնն ուր կարգեցաւն. այլ անիծեալ անկաւ եւ եղեւ սատանայ, եւ զխոտան անուն ժառանգեացֈ 19 Արդ որ ի յայդ ապաստանիսդ՝ թէ եւ նոքա քրիստոնեայք են եւ սպասաւորք եկեղեցւոյ, եւ անուամբ Քրիստոսի գրեն զերդմունս պահարանացն, ով անմիտ, զի՞նչ են երդմունք դիւացն, ո՞չ ապաքէն պահք եւ աղաւթք հաւատովք ի ձեռն յաղթողի նշանին խաչի, յորմէ դողան ամենայն բնութիւնք դիւացֈ
    20 Այլ գիր պահարան հակառակ է շնորհաց եւ պատուիրանացն Աստուծոյ. որպէս զսուտ մարգարէքն՝ որ թիւրէին զժողովուրդն առ ուղղեալսն մարգարէիցն, եւ զբանն ճշմարտութեանն դադարեցուցանէին, եւ զմոլորութիւնն դադարեցուցանէինֈ 21 Արդ եթէ մարգարէիցն որ սուտ ուսուցանէին՝ ոչ լուաւ յաւուր յայնմիկ, եւ զաշակերտն Յուդայ եհան ի գնդէն, եւ ի հրեշտակս յանցուցեալս ոչ խնայեաց, այլ խաւարային կապանաւքն արկեալ ի տարտարոսն, ոչ պահեալ յաւրն դատաստանի՝ յաւրինակ այժմու մեղուցելոցս, ապա պարտ է իմանալ՝ եթէ եւ ի սոսա ոչ խնայեաց՝ որք ոչ հաւատովք, բայց լոկ անուամբ զանձինս Աստուծոյ նուիրեն, եւ ի տան Աստուծոյ կերակրին, եւ վասն Աստուծոյ պատիւ ընդունին, եւ եկեղեցւոյ գլուխ համարին, եւ զաւրէնս Աստուծոյ ընթեռնուն, եւ տգիտաց վարդապետ անուանին, եւ մոլորելոց առաջնորդ. եւ ինքեանք մոլորեալք են, թողեալ զշնորհսն Աստուծոյ, զաղաւթսն եւ զիւղն աւծման՝ զոր պատուիրանք հրամայեցին հիւանդին, եւ զպահս եւ զաղաւթս ցաւածին, եւ ինքեանք յուռութս եւ ի գիր զառածինֈ
    22 Այլ եւ առաջնորդացն եւս միս ի մարմին խզեսցին եւ կամ ցաւ ինչ արագ անկանի, դիւթս ի տունս ածեն առ ի յուռթել. եւ ոչ մի արտաքին դիւթիւքն վարին, այլ եւ անձանց եւս ուռութս ուսանին, եւ գրել պահարանս, եւ ի փողս ցաւածիցն արկանեն, եւ ժաժմուկս մտացածին բանից. եւ զանուան որ ոչ լսի ի պատուիրանս՝ գրածս առնեն, եւ զանուն Քրիստոսի ընդ նոսինն արկանեն՝ զի գրածն աստուածական համարեսցիֈ 23 Եւ այնչափ յանդգնեցոյց սատանայ, մինչեւ զսուրբ անուն Աստուծոյ ի պահարանս դիւթաց գրել, եւ ի յուռութս արկանել. զի այն ոչ ի պատիւ Աստուծոյ է, այլ յարհամարհանսֈ 24 Եւ եւս առաւել պարտաւորին՝ զի զԱստուած յուռութս եւ ի պահարանս ընդ դիւաւքն արկանեն, եւ ոչ իմանան զաներեւոյթ նետս սատանայի. զի ուռութք եւ գիր պահարան՝ դիւաց հրամանք են, եւ ոչ Աստուծոյ. եւ վասն այնորիկ չտայ սատանայ զգալ զչար նետս իւր, զի եւ զսուրբ անուն Աստուծոյ ետ չարաչար հարկանել ի հրամանս իւր, զի վասն անուամբն Աստուծոյ մի՛ ոք կարասցէ իմանալ զխաւարային խորհուրդս նորաֈ 25 Զի յիմարեալ մտաւք անուամբ քրիստոնեայք անուանին, եւ գործովք յիմարեալ խոնարհին յիմաստութենէ իւրեանցֈ 26 Արդ մի՛թէ որ զդեւսն պաշտիցէ, յաչս եւ ի բերանս զդե՞ւսն համբուրեսցէ. ոչ, այլ զհրամանս դիւացն կատարել՝ է կատարեալ դիւապաշտութիւնֈ
    27 Արդ յորժամ ի խտիրս եւ ի հմայս երեւի կեւոս, եւ ի դիւթութիւնս եւ ի թովչութիւնս եւ ի հատահարցութիւնս եւ ի հաւահմայութիւնս եւ ի մաղաբախութիւնս եւ ի քուահարցութիւնս եւ ի հեղահարութիւնս եւ ի հմայութիւնս եւ ի միջագիտութիւնս եւ ի գրարարութիւնս, յաստեղագիտութիւնս, ի դիւահարցութիւնս, յաւրահմայս, ի լուսնախտիրս, եւ ի շեղջախտիրս, յոզոտնահմայս, ի գեղահմայս, ի սննիկոնս, յուռութս, ի բախտս, ի ճակատագիրս, եւ ի գիր պահարանի, եւ յամենայն ի շարժմակս բժժանաց, հմայից, դիւթաց, յորս կոչեն զդեւսն յաղ, յերկաթ, ի ջուր, ի նարաւտս, յիւղս, ի գարի, ի յուլունս, ի մոմ, եւ ի հեր գլխոյ եւ յամենայն պղծութիւնս՝ որով պղծենն եւ կորուսանեն զոգիս հնազանդելոցնֈ 28 Եւ արդ այս ամենայն սգոյ եւ արտասուաց եւ մեծի բարկութեան չիցէ՞ արժանի, զի յետ զորդին իւր առաքելոյ յայնպիսի իրս մտաբերել իշխիցեմքֈ 29 Եւ արդ որ այսմ հնազանդիցի, պա՞րտ իցէ արդեաւք զանձն քրիստոնեայ կոչել՝ որ հեռացեալն է ի Քրիստոսէ, եւ հնազանդեալ կամաց դիւաց, եւ ի ծառայութիւն կայ սատանայի, եւ զհրամանս նորա կատարէ հանապազ հմայիւք եւ յուռթիւք եւ պահարանաւք գրոյ՝ զորս գրեն մանկունք անիծից, եւ համարին կալ ի սպասու սրբոյ սեղանոյն Աստուծոյֈ
    30 Ով անմիտք եւ անհանճարք, ո՞չ լսես՝ զի մեղաւորին ասէ Աստուած. Դու ընդէ՞ր բնաւ պատմես զարդարութիւն իմ, կամ առնուս զուխտ իմ ի բերանս քո. եւ դարձեալ ասէ. Զմեղս թէ տեսանէի ի սրտի իմում, մի՛թէ լսէ՞ր ինձ Տէր. եւ դարձեալ ասէ. Ի բաց կացէք յինէն ամենեքեան՝ որ գործէք զանաւրէնութիւնֈ 31 Արդ ի սնոտի աղաւթս քո հրաժարէ զքեզ մարգարէն, եւ ոչ իմանասֈ 32 Յորժամ ասես, եթէ ի բաց կացէք յինէն ամենեքեան՝ որ գործէք զանաւրէնութիւն, ո՞չ ապաքէն անձինդ ասես հեռանալ ի բաց, պիղծդ եւ անաւրէնդ. յորժամ դու իսկ ասես ի խնդրուածս քո, մեղաւորին ասէ Աստուած՝ Դու ընդէ՞ր բնաւ պատմես զարդարութիւն իմ, ո՞չ ապաքէն քեզ ասես. ընդէ՞ր իշխես բանալ զամենապիղծ բերանդ քո, եւ պատմել զարդարութիւնն Աստուծոյ, ո՞չ ապաքէն հակառակ քեզ բարբառիս, եւ ոչ իմանասֈ 33 Եւ յորժամ լսես ի քումմէ բերանոյդ իսկ՝ Զմեղս թէ տեսանէի ի սրտի իմում, մի՛թէ լսէ՞ր ինձ Տէր, արդ ահա դու իսկ գիտեա՝ թէ ունիս մեղս ի սրտի, Տէրն ոչ լսէ քեզ. զի դու ասես զայդ բերանով քով հանապազֈ 34 Եւ արդ յորժամ զբարբառ բերանոյդ ոչ լսես, զիա՞րդ հնարս սատանայի գիտել մարթասցես. եւ կարեվէր արարեալ զքեզ՝ եւ ոչ իմանաս. որ զգիրս ընթեռնուս, եւ զգրեալսն ոչ իմանասֈ
    35 Զի՞նչ հրամայեն մեզ պատուիրանք Աստուծոյ. ո՞չ ապաքէն ամենայն գործոց մերոց զխաչն հրամայէ պահապան եւ յաւրինիչ, հիւանդաց աղաւթս եւ աւծումն իւղոյ, եւ լլկելոցն ի սատանայէ պահս եւ աղաւթս. եւ որ զայս խոտիցէ, գրովք եւ յուռթովք վարիցէ, եւ կանայս ձեռնածուս ի տունս մուծանիցէ, արտաքոյ է պատուիրանաց եւ քրիստոնէութեան, եւ ընդ նզովիւք առաքելոցնֈ 36 Զի ի նոցանէ այդ ոչ քարոզեցաւ. այլ եւ նզովս եւս դնէ ի վերայ եւ ասէ. Եթէ ոք աւելի քան զայս ուսուցանիցէ, նզովեալ լիցի. եւ դարձեալ ասէ. Մի՛ ինչ աւելի քան զգրեալսն իմանալ. եւ դարձեալ ասէ. Անիծեալ ամենայն մարդ՝ որ ոչ կացցէ ի գրեալսն ի գիրս. եւ Քրիստոս ասէ. Եթէ ոք լուծցէ մի ինչ ի պատուիրանաց, փոքր կոչեսցիֈ 37 Արդ ահա զշնորհսն Աստուծոյ եւ զզաւրութիւն սուրբ խաչին լուծանես, եւ զպահս եւ զաղաւթս զոր պատուիրանք հրամայեն, եւ մուծանես զգիր պահապան, եւ զուռութս դիւթացն՝ որ ոչ է ի պատուիրանաց Աստուծոյ, այլ զգազանի նետս սատանայի ի ձեռն դիւթացն, որ իբրեւ զմէգ տարածեալ ունի զամենայն աշխարհս, եւ ոչ իմանանֈ
    38 Այլ եւ ասես եւս. զոր դիւթքն գործեն եւ ասեն, այսպէս լինիֈ 39 Եւ եթէ երբէք պատահէ՝ մի՛ խաբիր, ով մարդ. ոչ եթէ ի դիւթէն եղեւ, այլ եւ թէ չերթայիր առ դիւթն՝ քեզ ի ժամուն այն այնպէս պատահէր. բայց դու զԱստուծոյ ողորմութիւնն դիւթին զաւրութեանն կարծեցուցանեսֈ 40 Բայց ի ձեռն դիւթաց բազում անգամ չլինի, եւ երբեմն լինի. ոչ եթէ զաւրութեամբ դիւթին լինի, այլ իբրեւ կուրաց ընդ խարխափս ընդ ոտս ինչ անկեալ գտանիցին. ահա ընդ խարխափս գտանես, եւ ոչ եթէ աչաւք ինչ յառաջագոյն տեսանիցես. նոյնպէս եւ զդիւթացն տեսանիցեսֈ 41 Բայց մարդիկ յիմար ի չպատահեալն չհային, բայց եթէ զմինն պատահել տեսանիցեն՝ զայն առեալ վերացուցանեն, եւ ի լսելիս ամենեցուն արկանենֈ 42 Այլ դիւթի եւ ուռթոյ զաւրութիւն ոչ լինի. եւ եթէ եղեալ տեսանես ի յանկարծ, որպէս ասացին, ոչ եթէ յուռթէն եւ ի դիւթէն եղեւ, բայց զի դու այնպէս հաւատացեր՝ թոյլ ետ Աստուած այնպէս լինել ըստ քում այնպէս հաւատալոյն, զի մեծապէս դատապարտեսցիս, զի փոխանակ Աստուծոյ առ դիւթսն ընթացարֈ 43 Զի յորժամ թողուս զպատուիրանն, եւ ի դիւթս եւ ի յուռութս ապաւինիս, մտեր կամաւք ընդ հնազանդութեամբ սատանայի, եւ տէր եղեւ կամաց քոց. որպէս որդի թագաւորի յորժամ կամաւք թողու զթագաւորն, եւ երթայ ի լերինս առ աւազակապետ մի, եւ տայ զինքն ի ծառայութիւն նմա, ապաքէն տէր եւ իշխան է աւազակապետն կենաց եւ մահու նորաֈ
    44 Արդ մեծ մասն աշխարհիս ընդ յուռթիւք եւ ընդ հմայիւք եմուտ ի հնազանդութիւն սատանայի, եւ չէ ոք որ իմանայ զչարաչար ամբարշտութիւնս մեր. որ թողեալ զԱստուած արարիչ, եւ առ դիւթս եւ առ ուռութս եւ առ թովիչս եւ առ պահարանս եւ առ հմայս ընթանան, եւ հանապազ բարկացուցանեն զարարիչնֈ 45 Եւ արդ առ այս ամենայն զի՞նչ պարտ էր առնել, բայց միայն սգալ եւ լալ, զի փոքր մասն աշխարհիս հազիւ թէ ապրեսցի. զի առեալ զպատիւ որ Աստուծոյն վայել էր՝ մահկանացու մարդոյ մատուցեալ էաք զգիտութիւնն. զայն գիտութիւնն՝ որ առաջնոցն երեւէր, որպէս Սաւուղայ վասն իշոյն կորուսելոյ յայտնեաց. վասն զի տղայք էին, եւ չէր կատարելութիւն գիտութեան առ նոսաֈ 46 Բայց առ մեզ կատարելութեամբք են ճշմարիտ ոգւոց գիտութիւնք. զի ինքն Քրիստոս եկն աւետարանեաց, զկապանս աւրինացն ելոյծ, զշնորհս եմոյծ, զմահ խափանեաց, զյարութիւն խոստացաւ, եւ զարքայութիւն եւ զկեանսն յաւիտենիցֈ 47 Այս է կատարեալ գիտութիւն, եւ ոչ գիւտ իշոյ կորուսելոյ. զանգիտութիւնն եբարձ, եւ զայս եմոյծ, զոր ոչ կամի վասն մեր եթէ զմարմնաւորս ինչ խնդրեսցուք. այլ մեք զհոգեւորսն հոգասցուք, եւ զմարմնաւորսն ի նա ընկեսցուք. վասն այսր ծածկեաց ի մէնջ զայն գիտութիւնֈ
    48 Արդ մի՛ հաւատայք՝ եթէ ոք զաւշաքաղութեամբ յԱստուծոյ եւ ի սրբոց զաւրութենէ գիտել ինչ կարծեցուցանիցէ զքեզ. արգելեալ է ի մէնջ զայն, զի չէր ինչ մեծ այն քան զշնորհսն զոր ետ մեզֈ 49 Արդ եթէ ոք հաւատովք առ Աստուած անկանի, աղաչանաւք ապաւինի ի նշխարս մարտիրոսաց, ընդունի բժշկութիւն ցաւոց, զհալածումն ախտի, եւ զելումն դիւաց, եւ զթողութիւն մեղացֈ 50 Այլ եւ ծածկեալ մարգարէութիւնն ի յայժմու ժամանակիս մարդոյ ոչ է. զի ոչ նշխարք մարտիրոսաց զմեղս ուրուք յանդիմանեն, եւ ակամայ ապաշխարութիւն ի վերայ ածեն առանց կամաց առնելոյն. զի Աստուած ոչ երբէք բռնադատէ զմարդ, այլ ի կամսն ապաստան առնէ, զի վարձս ընկալցի գործելինֈ 51 Եւ ոչ եկեղեցիս եւ մատռունս շինեն, զի ոչ երբէք Աստուած սովոր է այդպիսի ինչ գործել, զի մի՛ բարիքս մեր ի հարկէ լինիցին. այլ ի կամսն ապաստան արարին, զի վարձս տացէ առնելեացնֈ 52 Բայց այսպիսի շփմունք ի դիւաց կեղծեաց լինին՝ զի անվարձ աշխատ եւ ծաղր արասցեն զմարդիկֈ
    53 Այլ զյառաջիկայ ինչ գիտութիւն դեւք ոչ երբէք գիտեն, զի մինն միայն է սրտագէտ՝ արարիչն ամենայնի. իսկ դեւքն եւ դիւթքն արարածք են, եւ ոչ արարիչ. եւ կեանս եւ մահ եւ առողջութիւն եւ հիւանդութիւն եւ բժշկութիւն եւ մեծութիւն եւ աղքատութիւն իւրոց արարածոց տալ՝ արարչին միայն վայել է, եւ ոչ դիւաց եւ ոչ դիւթաց. որ եւ անձանց նոցա Աստուած է իշխան եւ արարիչֈ 54 Արդ զիա՞րդ իշխեն այլոց արարածոց հրամայել՝ որում չեն արարիչ. զի արարածք արարչին միայն կան ի հնազանդութիւն, որ եղծանել եւ նորոգել կարէ, եւ ոչ դիւաց եւ դիւթաց, որ եւ ինքեանց չունին իշխանութիւնֈ
    55 Արդ գիտացեալ եթէ Աստուած միայն է արարիչ, ընդէ՞ր ընդ կապանաւք խտրոց եւ հմայից արկանել զանձն, եւ յաւրահմայս ամբարշտել. եւ համարիս ի նմանէն ինչ եղծանել եւ կամ նորոգել խոտոյ, որթոյ, եւ նիւթոց կալոյ, հնծանի, եւ սերմանց, եւ ամենայն գործոյ որ անցանէ ընդ ձեռս ձերֈ 56 Ընդէ՞ր յաւրահմայս եւ ի խտիրս անկանիս, աղէ տուր ինձ պատասխանիֈ 57 Ի՞ւ վնասակար է շաբաթն եւ չորեքշաբաթն, զի սոքա անուամբ Քրիստոսի միայն են քրիստոնեայք. եւ անուն ինչ նորոգել եւ եղծանել ոչ կարէ առանց լուսոյ եւ տաւթոյ. եւ լոյսն եւ տաւթն յարեգակնէ է. եւ արեգակնն ոչ եթէ յաւուրս չորեքշաբաթին եւ ի շաբաթուն այլ ինչ ծագումն է, եւ ի յայլս այլ. այլ այս մի ծագումն է, եւ նոյն հանապազֈ 58 Արդ եթէ մի ծագումն է արեգական՝ չորեքշաբաթին եւ ուրբաթին, շաբաթուն եւ կիւրակէին, ընդէ՞ր ի մի ծագմանէն սոքա վնասեն եւ նոքա ոչ, տուր ինձ պատասխանի, ով յիմարդ խտրողադիւթ եւ ծառայդ հմայից եւ հեռացեալ ի շնորհացն Աստուծոյ. ո՞չ ապաքէն ամենայն աւուրքն Տեառն են, եւ ի յաւուրս ամենայն զոր բարի գործեմք՝ մերով յաւժարութեամբ եւ կամաւն Աստուծոյ, եւ զոր չարն գործեմք՝ մերով չարութեամբ եւ ներելով Աստուծոյ. եւ բարւոյն Աստուած է կատարիչ, եւ չարին մեք եմք իշխանֈ 59 Արդ անուն շաբաթու եւ չորեքշաբաթու զիա՞րդ կարէ նորոգել ինչ կամ եղծանել, քանզի եւ մարթին իսկ ոչ. զի անուն՝ անձն եւ միտս ոչ ունի, եւ որ ինչ անձն եւ միտս ոչ ունի՝ զիա՞րդ մարթի առնել արարչութիւնֈ 60 Բայց միայն սատանայ ապշեցոյց զքեզ իմանալ զայս. զի զԱստուծոյ արարչութեանն պատիւ առեալ, եւ անշունչ անուան շաբաթին եւ չորեքշաբաթի նուիրես, եւ ընդ կռապաշտսն դատապարտիսֈ
    61 Արդ թողեալ զյիմարութիւնդ քո որ ի ձեռն խտրանաց աւուրդ է, զի ոչ ինչ կարես տալ պատասխանի, բայց միայն անաւրէն մոլորութիւնդ քո քարշէ զքեզ գործել զայդ. բայց աղէ ցոյց, ընդէ՞ր ամբարշտես եւ ի լուսինդ, եւ առնես եղծիչ եւ նորոգիչ զլուսինդ. եթէ յարեգակն ամբարշտէիր, թերեւս տայիր ինձ պատասխանի՝ թէ յարեգակն տաւթութիւն է, եւ կարող է հասուցանել եւ լիացուցանել, ցամաքեցուցանել եւ սնացուցանել ըստ հրամանի արարչին. զի հիւթք չորք են որ դարմանեն զարարածս Աստուծոյ՝ հրամանաւն Աստուծոյ, հուր եւ ջուր եւ հող եւ աւդ. եւ ի դոցանէ թէ որ պակաս գտանի ի խառնուածսն, երկիր պտուղ ոչ բերէ. եւ յայսմ նիւթոյ առ լուսնոյ ոչ գտանիֈ 62 Ընդէ՞ր ունիս զլուսինդ պատճառս եղծանելոյ եւ նորոգելոյ. հողն յերկրէ է, հուրն յարեգակնէ, ջուրն յանձրեւաց, աւդն մրրկածին. այս են որ դարմանեն զարարածս հրամանաւն Աստուծոյֈ 63 Լուսնոյ զի՞նչ իշխանութիւն է եղծանել կամ նորոգել. զի լուսնոյ ոչ տաւթ է եւ ոչ աւդ, ոչ հող է եւ ոչ ջուր. բայց միայն մեզ ի լուսաւորութիւն գիշերոյ ստեղծաւ. եւ պատի թաղի՝ բերելով զաւրինակ կենարարին, եւ ինքն զինքն ոչ գիտէ՝ եթէ է ինչ եւ կամ չէ, զի շունչ եւ կենդանութիւն ոչ գոյ ի նմա. բայց շարժի եւ գնայ իբրեւ զհուր եւ զջուր, եւ կայ մեզ ի հարկի եւ ի ծառայութիւն հրամանաւ արարչին. եւ խոտոյ եւ սերմանց նա ոչ իշխէ, զի ամենեւին անշունչ էֈ 64 Արդ ո՞րչափ տանջանաց եւ գեհենի արժանի համարիցիս զայն, որ զանշունչն շնչաւոր կարծեցուցանէ, եւ զպատիւ եւ զիշխանութիւն արարչին առնուցու եւ տացէ սատանայի եւ աւուրց հմայից, եւ պաշտէ զարարածս եւ ոչ զարարիչնֈ 65 Յորժամ զիշխանութիւն եղծանելոյ դնիցես աւուրց նշան, եւ տէր եւ արարիչ զնոսա կարծեցուցեր, եւ եղեր գործովքն քովք պաշտաւնեայ եւ երկրպագու լուսնոյն եւ աւուրց հմայից, եւ անլուծանելի ածեր ի վերայ քո զանէծսն որ ասէ՝ եթէ Անիծեալ լիցի որ պաշտաւն տանիցի եւ երկիր պագանիցէ արեգական եւ լուսնի եւ զաւրութեանց երկնիցֈ 66 Եւ ընդէ՞ր վիրաւորիս, ով թշուառական, աներեւոյթ նետիւ սատանայի, արկանելով ի վերայ գործոց քոց հմայս աւուրց եւ խտիրս. յորմէ ոչ ինչ աւգտիս, բայց միայն տուգանս ոգւոյ եւ առիթ գեհենինֈ
    67 Իսկ եթէ ասես, եթէ ընդէ՞ր ոչ հաւատացից հմայիցն՝ յորժամ տեսանեմք զամենայն ինչ եղծեալ ի յաւուրս խտրոցն, մի՛ խաբիր, ով մարդ, զի չիք ինչ յարարածս Աստուծոյ առանց ախտից եւ ապականութեանց եւ փոխելոյ. զի անեղծ եւ անփոփոխելի արարիչն միայն էֈ 68 Բայց արարածս որ ընդ ձեռամբ մեր անցանէ՝ ախտ եւ ապականութիւն եւ եղծումն եւ յարդարումնֈ 69 Եւ եղծումն եւ յարդարումն ի խամբայութենէ անձրեւաց լինին, եւ ի տաւթոյ արեգական, եւ ոչ կռուելոյ աւդոյ. այլ ոչ եթէ ի լուսնոյ, զի ոչ եթէ ի լուսնի անձրեւ է. եւ ոչ եթէ ի տաւթութիւն, եւ ոչ աւդ՝ եթէ վնասէր խոտոյ եւ սերմանց եւ ամենայն գործոյ՝ զոր խտրես գործել ի յաւուրս նորա. բայց միայն լուսատու է արարածոցֈ 70 Եւ քեզ ի լուսնոյն վնաս երբէք ոչ լինի, բայց միայն ի տաւթոյ արեգական, եւ ի խոնաւութենէ լուսնիֈ 71 Զի որպէս ի չոր եւ ի ցամաք հոտ ինչ վնասակար ոչ հարկանի. եւ յորժամ զգիջութիւն հովոյն արեգակն ջեռուցանէ, հոտ եւ որդունս ծնանի. զի զոր աւրինակ եւ ի հանդերձս մարմնոյ յորժամ գիջութիւն եւ ջերմութիւն եւ փոշի ոչ է՝ զեռունք ոչ ծնանին, եւ յորժամ ջերմութիւն մարմնոյն եւ թացութիւն քրտան եւ փոշին ընդ միմեանս մտանեն՝ զեռունք հանդերձից յոլով ծնանին, նոյնպէս եւ փոշի ի խոտոյ եւ ի գիջութենէ եւ տաւթոյ աւուրն լինի եւ ի կշռելոյ առ միմեանս հիւթիցնֈ 72 Զի շաբաթն եւ չորեքշաբաթն հիւթս ինչ ոչ ունին, եւ արարածոց Աստուծոյ ոչ իշխեն, ոչ նորոգել եւ ոչ եղծանելֈ
    73 Արդ ով մարդ յիմար եւ անհանճար, եթէ կամիս ընտրել վասն գործոյ ձեռաց քոց, զխառնուածս հիւթիցն ընտրեա, զտաւթութեան եւ զցրտութեան, զխոնաւութեան եւ զցամաքութեան, եւ զաւուրսն գարնանային եւ աշնանային. եւ ոչ ի շաբաթս ամբարշտել, եւ ի նմանէն համարել զեղծումնն եւ զաջողումն գործոյնֈ 74 Իսկ եթէ ասես դարձեալ, է զի եւ ի խտրանացն աւուրց վնասին որթն եւ գինի եւ ամենայն ինչ զոր յաւուրսն գործեմք, արդ համարեաց եւ լինիցի այդպէս. բայց ի միտ առ, մի՛ աւուրց համարիր՝ եթէ նոքա իշխեն. զի զաւուրցն Աստուած լոյս միայն եցոյց մեզ, եւ զբարի գործել ի նմա եւ չար՝ մեր իշխանութիւն էֈ 75 Եւ եթէ ի սատանայէ համարիս զապականութիւն գործոց քոց, սատանայ առանց քոյոյ կամաց եւ Աստուծոյ թողացուցանելոյ՝ արարածոց Աստուծոյ ոչ իշխէֈ 76 Դու իսկ գիտեա եթէ ի խոզիցն երամակ ոչ իշխեաց մտանել, բայց եթէ հրամայեաց. եւ զինչս նոցա ոչ իշխեաց կորուսանել, բայց եթէ ի Տեառնէ առ հրամանֈ 77 Եւ եթէ առանց մերոյին կամաց իշխէր սատանայ մտաց մերոց, հաճոյ Աստուծոյ եւ ոչ միում ումեք տայր լինել, այլ զամենեսեան ընդ մեղաւք արկեալ կորուսանէրֈ 78 Ապա եթէ այդպէս է, ոչ մարգարէքն մարգարէ լինէին, եւ ոչ առաքեալքն առաքեալք, եւ ոչ արդարքն ամենայն արդարք. զի նմա այնպէս կամ էրֈ 79 Բայց ոչ այդպէս. այլ որ նմայն հնազանդի, նմա միայն իշխէֈ 80 Զի զայդ դու իսկ գիտա, զի սատանայ մարդատեաց է եւ ոչ մարդասէր. եւ թէ ունէր իշխանութիւն գործոց ձեռաց մերոց խանգարել եւ կեցուցանել, վաղուց իսկ կորուսեալ էր՝ ոչ միայն զգործս մեր, այլ եւ զմեզ իսկ գլխովին, զի կամք նորա այն իսկ են. այլ ոչ իշխէֈ 81 Բայց եթէ լինի ապականութիւն գործոյ քո, այսպէս գիտա. արար զքեզ Աստուած ի պատկեր իւր, եւ իշխան ամենայն արարածոց իւրոց, եւ զամենայն ինչ հրամայեաց քեզ գործել հաւատովք եւ շնորհաւք, եւ պահպանութեամբ նշանաւ սուրբ խաչին. եւ դու թողեր զճշմարիտն Աստուած, զհաւատս եւ զխաչն պահապան, եւ արարեր իշխան գործոց քոց զշաբաթն՝ զաւուրսն հմայիցնֈ 82 Ապա թոյլ տայ եւ Աստուած ապականել գործոց քոց ըստ հմայիցն քոց, զի ստութեանն հաւատասցես եւ մեծապէս դատապարտիցիս, փոխանակ զի զճշմարտութիւնն ոչ ընկալարֈ 83 Զի Պաւղոս ասէ վասն Նեռինն եւ այսպիսի անիրաւութեանց. Փոխանակ, ասէ, զի ճշմարտութեանն ոչ հաւատացին, այլ հաճեցան ընդ անիրաւութեանն, վասն այնորիկ առաքեսցէ նոցա Աստուած ազդեցութիւն մոլորութեան՝ հաւատալ նոցա մոլորութեանն, զի դատապարտեսցին որք ոչ հաւատացին ճշմարտութեանն, այլ հաճեցան ընդ անիրաւութիւննֈ
    84 Արդ ո՞չ զարհուրիս, ով մարդ, որոյ թողեալ զԱստուած արարիչդ, եւ սովորեալ մտաւք արարածոց պաշտաւնս մատուցանես հմայիւքդֈ 85 Ո՞չ լսես գրոյն որ ասէ՝ եթէ Հմայք աշխատութիւն եւ ցաւս ածեն ի վերայ. եւ դարձեալ մարգարէն ասէ՝ թէ Լցաւ իբրեւ զառաջինն աշխարհս մեր հմայիւք նման այլազգեաց. եւ Առաքեալ ասէ. Զաւուրս խտրէք եւ զամիսս եւ զժամանակս, երկնչիմ ի ձէնջֈ 86 Արդ պարտ է եւ մեզ երկնչել ի պատուիրանաց, եւ հաւանել ճշմարտութեանն. եւ պիղծ համարել զնոսա՝ որք խտրանաւք եւ դիւթաւքն վարին, եւ սուտ երազաւք պատրեալ բանդագուշինֈ 87 Եւ ոչ իմանան՝ եթէ յորժամ թողեալ ուրուք զճշմարիտ ճանապարհն աստուածպաշտութեան, եւ այնպիսեացն լսել հաւանի, բազում անգամ զստութիւնն որպէս ճշմարտութիւն ցուցանէ ի միտս նորա, զի չարաչար դատապարտեսցի. փոխանակ զի ճշմարտութեանն ոչ հաւատաց, այլ հաճեցաւ ընդ անիրաւութեանն, որպէս եւ գրեալ է յերրորդ Թագաւորութեանն. յորժամ մեղաւ Աքաաբ՝ ետես Միքիա մարգարէ զՏէր, եւ զաւրութիւնք երկնից կային յաջմէ եւ յահեկէ. եւ ասէ Տէր. ո՞վ ելցէ եւ պատրեսցէ զԱքաաբ, եւ ելցէ ի Հռամաթ Գաղաադու եւ մեռցի. եւ սկսան ասել ոմն այսպէս, եւ ոմն այնպէսֈ 88 Եւ ել ոգի եւ եկաց առաջի Տեառն եւ ասէ. ես երթայց եւ պատրեցից զնա, եւ մեռցիֈ 89 Եւ ասէ Տէր. ի՞ւֈ 90 Եւ ասէ. եղէց ոգի սուտ ի մարգարէս նորա, եւ ելցէ ի Հռամաթ Գաղաադու՝ եւ մեռցիֈ 91 Արդ Տէր ոչ է այն պատրանացն պարտապան. բայց թոյլ ետ պատրանացն լինել, փոխանակ պատրանացն լինել հաւատալոյ նոցա սուրբ մարգարէիցնֈ
    92 Արդ որ հաւատալ սովորի պատրանաց դիւացն, թոյլ տայ Աստուած պատրել զնա՝ զի դատապարտեսցի, փոխանակ հաւատալոյ նոցա ստութեաննֈ 93 Արդ փախիցուք ի պատրանաց սուտ մարդոց, եւ ի տեսլենէ երազոց, եւ ի դիւացոյց գիտից սուտ նշխարաց, եւ ի հրամանաց խաբող մոլորեալ երազախաւս սպասաւորաց նորա, որք աշխատեն զանձինս բազմաց սուտ մարգարէութեամբն իւրեանց, եւ զպատիւն Աստուծոյ առեալ՝ զոր պարտ էր ի տանն Աստուծոյ առաջի սրբոյ խաչին եւ սուրբ վկայիցն մատուցանել, զգոլոշի անուշահոտ խնկոցն եւ զպայծառութիւն լուսոյն առեալ առաջի ստութեանն մատուցանենֈ 94 Ով յիմար ընթերցող յամենայն մոլորութեանց, չեղե՞ն քեզ բաւական նշխարք մարտիրոսաց՝ որ եկեալ եւ դադարեալ են առ քեզ, եւ հանապազ խնդրեն վասն քո. եւ կամ նշան սրբոյ խաչին՝ որ առ քեզ եւ ի տան քում հանապազֈ 95 Ընդէ՞ր ոչ խնդրես ի նոցանէ զխնդիրն քո. զի՞ ընթանաս ի խնդիր պատիր բանից. մի՞ եթէ Աստուած վասն զի ոչ չոգար առ նոսա՝ բարկանայ քեզ. ո՞չ ապաքէն ինքնին ասէ. Եթէ ոք ասիցէ, ասէ, ձեզ աստ է Քրիստոս կամ անդ, մի՛ հաւատայցէք. զի բազում սուտ քրիստոսք եւ սուտ մարգարէք ելին ի յաշխարհ. եւ մոլորեցուցանեն, ասէ, եթէ հնար ինչ իցէ եւ զընտրեալսնֈ 96 Ահա եղեւ իսկ եւ տեսաք յետ մարգարէիցն սուտ մարգարէք, յետ առաքելոցն սուտ առաքեալք, եւ յետ մարտիրոսացն ահա այժմ իսկ տեսանեմք սուտ մարտիրոսս խաբել զմարդիկֈ 97 Եւ վասն տգիտաց որք ոչ գիտեն զհոգի զաւրութեանն եւ ճշմարտութեան, առաք զհրամանս զայս ի Տեառնէ որ ասէ. Եթէ ասեն ձեզ՝ եթէ ահա յանապատի է, մի՛ ելանիցէք. եւ եթէ ասիցեն՝ եթէ յշտեմարանս է, մի՛ ելանիցէքֈ
    98 Արդ պարտ է պահել զպատուէրն Քրիստոսի, եւ մի՛ խաբել մեզ ի պատրանաց դիւաց, թէպէտ եւ սուտ ինչ տանջանաւք չարչարիցեն զմեզ. զի լաւ է աւրինաւք Քրիստոսի չարչարել, քան հրամանաց դիւաց հնազանդել, թէպէտ եւ նշանս եւ սքանչելիս առնիցեն. զի սովոր է սատանայ սուտ նշանաւք որպէս ճշմարիտ ցասմամբք պատրել զմարդիկ՝ որք ոչ ինչ տեղեակ են աներեւոյթ նետից նորա, զոր եւ յառաջն եցոյց առ Երեմիա մարգարէին, առ Մովսէսիւ Յանէս, առ Պետրոսիւ Սիմոն, եւ այլք բազումք՝ որք զարբանեկութիւն սատանայի հարկանէին, եւ սուտ նշանս ցուցանէին, եւ իշխանք եւ ժողովուրդք հաւատային՝ մինչեւ զսուրբ առաքեալսն հալածել, եւ զճշմարիտ քարոզութիւնն Քրիստոսի մոլորութիւն համարել, եւ բազում նեղութիւն հաւատացելոցն հասուցանելֈ 99 Արդ սուտ մարգարէիցն եւ սուտ առաքելոցն եւ սուտ մարտիրոսացն վասն սուտ նշանի մի՛ հաւատար, զի սովոր է սատանայ զայդ առնել. որ ի յայնժամ զմովսէսեանսն եւ զպաւղոսեանսն զհոգելիցսն եւ զամենիմաստսն աշխատէր, ո՛րչափ եւս առաւել զյիմարսս եւ զտխմարսսֈ
    100 Արդ այս ամենայն աներեւոյթ հնարս սատանայի զի՞նչ ունիցիմք առնել. այլ զգուշանալ պատուիրանացն Աստուծոյ, եւ սիրել զնա յամենայն սրտէ եւ յանձնէ եւ ի զաւրութենէ. եւ անդադար աղաւթել ի տուէ եւ ի գիշերիֈ 101 Զի աղաւթք զհնոցն շիջուցին, զառիւծսն սանձեցին, զգազանական ձուկնն դադարեցուցին, զծովն հերձին եւ զժողովուրդն ապրեցուցինֈ 102 Եւ պահաւք ամրացուցանել զքեզ, զի պահք զէն են առաքինութեան. ի ձեռն պահոցն շքեղացան դէմքն Մովսէսի. ի ձեռն պահոցն Նինուէ ապրեցաւ, մարգարէն յերկինս վերացաւֈ 103 Եւ մի՛ վասն քո դանդաղ եւ յիմար մտացդ փոքր համարիր զմեծդ անաւրէնութիւնսֈ 104 Յիշեա վասն զի փոքր կարծեցուցանելոյ Ադամայ զպատուիրանն Աստուծոյ՝ ել ի դրախտէն. վասն փոքր կարծելոյ Քամայ զամաւթ հաւրն յայտնեալ՝ անկաւ ընդ անիծիւք եւ ընդ ծառայութեամբ. վասն փոքր կարծելոյն Եսաւայ զանդրանկութիւնն ընկենուլ՝ տեղի ապաշխարութեան ոչ եգիտ. վասն փոքր կարծելոյ Կայէնի զԱստուած անգէտ համարել սպանմամբ Աբէլի՝ երերումն եւ տատանումն ընկալաւ. վասն փոքր կարծելոյն Կորխայ եւ Դադանայ եւ Աբիրոնի ի պատիւ քահանայութեանն մերձենալ՝ կենդանւոյն ընկլան ի դժոխս. վասն փոքր համարելոյ զպոռնկութիւնն Զամբրի՝ քսան եւ երեք հազար արանցն սատակեցան. վասն փոքր համարելոյ երդմանն Սեդեկիայ՝ աւարումն Երուսաղէմի. վասն փոքր համարելոյ Սաւուղայ ստել բանին Աստուծոյ եւ չսպանանել զԱգագ՝ պատառումն թագաւորութեանն. վասն փոքր համարելոյն Դաւթի ընդ թուով առնել զԻսրայէլ՝ սպանումն եաւթանասուն հազարացն. վասն փոքր կարծելոյ Սափիրայ ստելոյն եւ Անանիայ՝ զդառն մահ ընկալան. եւ վասն փոքր կարծելոյ բազմաց զպատուիրանն Աստուծոյ՝ աստ տանջեցան, եւ անդ տանջանաց ակն ունինֈ 105 Եւ արդ պարտ է պահել զպատուիրանս զգրեալս. ոչ յշտեմարանս մտանել, եւ ոչ յանապատս ելանել, եւ ոչ երկիր պագանել երկիւղիւ աւտարին. այլ պահել զպատուիրանս նորա, ոչ յաւելուլ եւ ոչ հատանելֈ
    106 Չիցե՞ն մեզ բաւական իւրաքանչիւր նշխարք մեր, ընդէ՞ր ելանեմք եւ խաբիմք ի դիւաց. չիցե՞ն մեզ բաւական հոգեկիր մարգարէքն, ընդէ՞ր լսեմք երազոց. չիցե՞ն մեզ բաւական քահանայք Աստուծոյ, ընդէ՞ր երթայցեմք առ հարցուկս մոլորեալս. չիցե՞ն մեզ բաւական աւրէնքն բնագիրք՝ յոր ենն լիով կամքն Աստուծոյ, ընդէ՞ր ունիցիմք զհրամանս նորատուրս եւ զթուղթս պատիրս՝ որ թերի եւ պակաս կարծեցուցանեն զպատգամս հոգելիցս մարգարէիցն, զքարոզութիւն սուրբ առաքելոցն եւ զվարդապետութիւնս սուրբ աւետարանին. եւ զոր ի պատուիրանացն ոչ է հարկաւորել հարկաւորէ, եւ զինքն յերկնից ցուցանէ, զգրեալս մատամբն Աստուծոյֈ 107 Եւ ոչ լսեմք Պաւղոսի որ ասէ. Մի՛ խռովել զձեզ, մի՛ բանիւ եւ մի՛ թղթով, որպէս թէ ի մէնջֈ 108 Ի միտ առ, ով յիմար եւ չարադիւթ, զի վասն միոյ մեղաց Ադամ ել ի դրախտէն. վասն միոյ սպանութեանն տատանումն Կայէնի. վասն գիջութեան ջրհեղեղն աշխարհի. վասն ամբարտաւանութեանն անկումն սատանայի. վասն ամբարշտութեանն շփոթումն լեզուաց. վասն արուագիտութեանն կործանումն Սոդոմայ. վասն սուտ երդմանն աւերումն Երուսաղէմի. վասն զծնողս արհամարհելոյ անէծք եւ ծառայութիւն. վասն սուտ վկայելոյ սղոցումն ծերոցն առ Շուշանաւ. վասն ոչ գոհանալոյ սատակումն Հերովդէի. վասն խստասրտութեան ընկղմումն Փարաւոնի. վասն գողութեան քարկոծումն Աքարայ. վասն տրտնջման յաւձիցն սատակումն. վասն պոռնկութեան որ անկան ի միում աւուր քսան եւ չորք հազարքֈ 109 Զի վասն ի սուտ յաստուածս երթալոյդ, եւ վասն անխտիր ի հմայս մերձենալոյդ՝ են ի ձեզ, ասէ քարոզն եկեղեցւոյ, Բազում հիւանդք եւ ախտաժէտք. վասն այդորիկ եւ մահք տարաժամք. վասն այդորիկ եւ նեղութիւնք բազումք. վասն այդորիկ եւ անզաւակութիւնք ի ծննդոց եւ կապումն երկանց անլուծանելի. վասն այդորիկ եւ լլկումն դիւաց. վասն այդորիկ տնանկութիւնք եւ աղքատութիւն. վասն այդորիկ եւ երկնային պատուհասք. վասն այդորիկ եւ անդաստանաց սնութիւնք. վասն այդորիկ եւ շարժմունք անդադարք. վասն այդորիկ եւ չյաջողութիւնք անասնոց. վասն այդորիկ եւ զրկանք է գողոց. վասն այդորիկ եւ հուր գեհենին եւ աղջամուղջքն յաւիտենից եւ տանջանքն մշտնջենաւորքֈ
    110 Զի եթէ զբաժակն ոսկի՝ զոր թագաւորի իսկ մատուցանեմք ի սպաս եւ ի սեղան, եւ դարձեալ զնոյն առեալ՝ եւ կոյ եւ ցեխ եւ աղբ մարդոյ առեալ բերեմք՝ զոր եւ նա իսկ տեսանէր, մի՛թէ զնոյն բաժակն միւսանգամ անդրէն ի նորուն սեղան իշխէա՞ք մատուցանել. ոչֈ 111 Ընդէ՞ր. զի աղբովն պղծեցաք, եւ թշնամանեալ բարկանայ եւ գարշի թագաւորնֈ 112 Եւ կամ վասն երդմանց պատուիրանք ո՞րպէս ասենֈ 113 Մարդիկ, ասէ, զոր ինչ ի վեր է քան զինքեանս՝ յայն երդնուն. նոյնպէս եւ Աստուած, վասն զի ոչ գոյր մեծ որ երդնոյր՝ յանձն իւր երդուաւ եւ ասէ այսպէս. Յանձն իմ երդուայ՝ ասէ Տէր, եթէ աւրհնելով աւրհնեցից զքեզֈ 114 Այլ երդնուլ Աստուծոյ յարարածս իւր անհնարին է, ամբարշտութիւն էֈ 115 Եւ կամ յետ Քրիստոսի գալստեանն գրել մեզ գիր մատամբ Աստուծոյ, եւ տալ. զի եթէ այդ միւսանգամ մեզ պէտք էին յերկնից, ապա Քրիստոսի գալուստն թերի եւ անկատարումն էրֈ 116 Ոչ այդպէս. այլ աւրէնքն մեզ ի յերկրի ետուն հրամանս լիով ի ձեռն Մովսէսի եւ Յիսուսի. եւ յետ այսորիկ տանջանք եւ արքայութիւնֈ 117 Բայց կրկին աւրէնք մեզ երկնատուրք գրեալ մատամբն Աստուծոյ այլ ոչ առաքինֈ 118 Բայց սատանայ զոմանս յաջ խոտորեցուցանէ, եւ զոմանս յահեկ. եւ զահեակն ամենեքեան իմանամք, վասն զի յայտնի են գործք ձախոյ կողմանն. բայց զաջն ոչ իմանամք, զի աստուածպաշտութեան կերպարանաւք խոտորիֈ 119 Եւ վասն այսորիկ առաք զպատուէրս զայս՝ եթէ Մի՛ խոտորեսցիս ի գրեալս պատուիրանացս յայսցանէ յաջ կամ յահեակֈ
    120 Եւ արդ հայեսցուք ի պատուիրանս Աստուծոյ, եւ զգրեալս ի նմա արասցուք. եւ մի՛ մոլորեսցուք իբրեւ զհեթանոսսն ի բախտ եւ ճակատագիր եւ ի հրամանսֈ 121 Զի զինչ եւ հրամանքդ տարածին ընդ ամենայն երկիր, եւ բանդագուշեալք խաւսին սուտ, եթէ մարդ ընդ հրամանս վարի եւ գործէֈ 122 Եթէ այդպէս է, եւ ընդ հրամանաւ գործէ մարդ, ապա յայտ է՝ եթէ եւ դատի ոչ վասն մեղացն, զի զհրամանս նորա կատարեմքֈ 123 Ապա եւ պսակիմք ոչ վասն արդարութեան. զի ոչ եթէ մեր կամաւ գործեմք զբարին, այլ նորա հարկաւ ակամայֈ 124 Ապա եւ թագաւորք ոչ պարտին զգողն եւ զպոռնիկն եւ զսպանողն տանջել, զի ոչ իւրով կամաւ գործէ զայն, այլ զհրամանս կատարէֈ 125 Ապա թէ որ պիղծ այր սպանանիցէ, կամ նու սկեսուրս, կամ դրացի զդրացի, կամ ծառայ զտէր, կամ աղախին զտիկին, կամ աշակերտ զվարդապետ թշնամանիցէ եւ սպանանիցէ, չպարտի ոք մեղադրել եւ կամ պատուհասել, զի զհրամանն կատարենֈ 126 Ապա եւ զաւազակսն չպարտիմք մեղադրել եւ հալածել, զի հրամանաւ գան ի վերայ որպէս ասեսդֈ 127 Բայց ոչ այդպէս. այլ արարածս ընդ հարկաւ եւ ընդ ծառայութեամբ եւ ըստ հրամանի սորա վարին, եւ ճնճղուկ անգամ յորոգայթ ոչ անկանի առանց հրամանի. բայց միայն զմարդ տէր եւ ի վեր քան զհրաման ստեղծֈ 128 Զի որպէս ինքն Աստուած ոչ է ընդ հրամանաւ ծառայ՝ այլ ազատ եւ զինչկամարար նմին, որպէս եւ զմարդն ըստ իւրում նմանութեան ստեղծ տէր եւ ազատ եւ անձնիշխան եւ զինչկամարար բարւոյ եւ չարիֈ 129 Եւ կամակար մտաւք եթէ բարիս գործեմք՝ արքայութիւն խոստացաւ, եթէ չար՝ զդժոխսֈ 130 Կարող եւ կատարիչ Աստուած բարւոյ, եւ ընդ մահ մեղաւորին ոչ կամի, բայց զանձնիշխանութիւն ի մէնջ ոչ բառնայ, քանզի ասէ իսկ՝ եթէ կամեսջիք եւ լուիջիք ինձֈ
ԻԷ
ՆՈՐԻՆ ՏԵԱՌՆ ՅՈՎՀԱՆՆՈՒ ՄԱՆԴԱԿՈՒՆՒՈՅ ԿԱՆՈՆՔ
    1 Արդ ես զայս ըստ իմում գիտելոյ ասեմ՝ թէ որ զմանուկ տգէտ զտխմար, որ ոչ կարէ կարդալ զաւետարանն ի բեմի ի լուր ժողովրդոցն, եւ զբոլոր ուսումն կարգի քահանայութեան ոչ է ուսեալ, զպատիժ քահանայանալոյ նորա նա կրէ՝ որ ձեռնադրեացն զնա. զի զհասնոցն եւ զուսելոցն զհամարս մեղաց անձինք իւրեանց տանֈ 2 Այլ աւրէն է առաւել զգիտունն եւ զհասակաւ կատարեալս արժանացուցանել զանձինս, եւ առաջնորդել ժողովրդեանֈ 3 Վասն որոյ մեծին իսկ Պաւղոսի ձայնարձակ բարբառովն զբողոք բարձեալ ասէր Տիմոթեայ՝ թէ Ձեռս յուրուք վերայ վաղվաղակի մի՛ դիցես, եւ մի՛ լիցիս կցորդ մեղաց աւտարաց. եւ դարձեալ. Մի՛ մատաղատունկ, զի մի՛ հպարտացեալ ի դատաստան սատանայի անկանիցիֈ 4 Այլ զի պարտ է քահանային անարատ լինել որպէս Աստուծոյ տնտեսի, վերակացու լինել հաւատարիմ բանիւ վարդապետութեամբֈ 5 Արդ զոր աւրինակ Պաւղոս զՔրիստոս դնէ միջնորդ Աստուծոյ եւ մարդկան, եւ երաշխաւոր եւ փրկանս ամենայն աշխարհի, արդ ո՞չ ապաքէն նոյնաւրինակ եւ քահանային աւրէն է ամենայն անարատութեամբ լինել առաջնորդ եւ փրկանք քաւութեան մեղաց ժողովրդեանն Աստուծոյֈ 6 Արդ եթէ մեծին Մովսէսի ասէ գիր՝ եթէ հեզ եւ խոնարհ եւ հանդարտ էր քան զամենայն մարդիկ եւ ուսեալ զամենայն իմաստութիւն եգիպտացւոց, զի թէ հեզն եւ հանդարտն եւ իմաստունն եւ անարատն ի բծոյ՝ հաւատարիմ պատգամաւոր Աստուծոյ եւ մտերիմ տեսուչ ժողովրդեանն ոչ կարաց ի մեղաց ողջ պահել զժողովուրդն, եւ ապրեցուցանել զնոսա ի հարուածոցն Աստուծոյ, եւ ժառանգեցուցանել նոցա զպարգեւական երկիրն, իսկ քահանայք տգէտք եւ արատաւորք զիա՞րդ կարեն ապրեցուցանել զժողովուրդն ի մեղաց՝ որք եւ զանձինս անգամ չկարեն պահել ի մեղաց, թող թէ ժողովրդեանն Աստուծոյ լինել առաջնորդ եւ երաշխաւոր՝ տանել յարքայութիւնն Աստուծոյֈ 7 Քանզի գրեալ է եւ պատուիրեալ՝ թէ մի՛ յաջ խոտորիցիս եւ մի՛ յահեակֈ 8 Վասն որոյ պատուիրեմ առաջնորդաց եկեղեցւոյ զգուշանալ ի ձեռնադրութենէ տգիտաց, եւ մի՛ կաշառաւք արծաթոյ զոք յառաջ մատուցանել յեպիսկոպոսութիւն, կամ յերիցութիւն, եւ կամ ի սարկաւագութիւն, կամ յայլ աստիճան, որպէս ի սուրբ աւետարանին փրկիչն ասէ առ սուրբ աշակերտսն՝ թէ Ձրի առէք, եւ ձրի տուքֈ
ԻԸ
ՅԱՂԱԳՍ ՔԱՌԱՍՆՈՐԴԱԿԱՆ ՊԱՀՈՑ ԵՒ ԲԱՂԴԱՏՈՒԹԻՒՆ ՆՈՐԱ ԸՆԴ ԶԱՏԿԱԿԱՆ ՔԱՌԱՍՆԻՆ
    1 Արդ վասն զի պահոց քառասնորդ կոչի աւր մի ուրբաթ՝ չարչարանք խաչելութիւնն Տեառն, եւ առիթ կոչման չարչարելոցն յաշխարհիս ունել յանձին զաւրինակ չարչարանացն Տեառն, առ ի փրկութիւն հոգւոց չարչարակցացն Տեառն, առ ի պահպանութիւն անձանց պատուիրանապահացն Տեառն, առ ի լինելոյ չարչարակից խաչելութեանն Տեառն, եւ փառակից յարութեանն, եւ առիթ կոչման մեղաւորաց յապաշխարութիւնֈ 2 Արդ յայսմ քառասներորդի որպէս զի աւրէն է զշաբաթն եւ զկիւրակէն որպէս զուրբաթ եւ զչորեքշաբաթ պահել զհետ աւրինացն առնելոյ, եւ յայնմ քառասներորդի որ կոչի՝ կիւրակէն կոչի աւր առաջին եւ սկիզբն աւուրց յարութեան եւ ուրախութեան աշխարհի եւ աւետիք արքայութեան, լի ամենայն ուրախութեամբ անձանց պատուիրանապահացն արդարութեան աւրէն է զուրբաթն եւ զչորեքշաբաթին իբրեւ զկիւրակէն եւ զշաբաթն ուտելֈ 3 Քանզի զոր աւրինակ ի զատկէն մինչեւ ցվերացումն Տեառն կիւրակէ կոչի, այսպէս եւ ի բարեկենդանէն մինչեւ ցզատիկն ուրբաթֈ
    4 Արդ քեզէն զքեզ ած ի հաւան, եւ զուգեա զայս քառասուն քաւութեան, եւ զայն քառասուն ուրախութեան. կշռեա զքառասուն ընդ քառասնի, եւ զուրբաթ եւ զչորեքշաբաթ ընդ շաբաթու եւ ընդ կիւրակէի, եւ գտանես հասարակ. ոչ ի սմա յագումն եւ ուրախութիւն, եւ ոչ ի նմին պահք եւ տխրութիւնքֈ 5 Այս քառասուն առիթ քաւութեան մեղաց տարւոյն, եւ այն քառասուն յաջորդ ուրախութեանց տարւոյնֈ 6 Արդ աւրէն է զայս պահոց քառասնորդս հարթիկ պահել ի բարեկենդանէն մինչեւ ցզատիկն. քանզի քաւիչ եւ թողիչ մեղաց տարւոյն կոչիֈ 7 Այլ գինի եւ իւղ, ձու, ձուկն, պանիր, կոգի, կաղտի, բածին, շճուկ, կաթն, խեր, եւ ձկանմորէ, զայս բնաւ ամենեւին չէ աւրէն եւ ոչ վայել է ճաշակել ամենայն ումեք, մեծի եւ փոքու, արդարոյ եւ մեղաւորիֈ 8 Շատ են մեզ այլ կամակքն քառասուն աւուրն, կանեփհատն, կտաւատ, փոխինդ, հատ, սամթաջուրֈ
    9 Արդ այսու քառասնորդաւ Տէրն ի լերինն փորձութեան տարաւ յետս զփորձիչն սատանայ, որ է աւրինակաբեր յաղթութեան ամենայն հաւատացելոց. մի՛թէ Աստուծոյ պահե՞լ ինչ պիտոյ էր. ո՞չ ապաքէն վասն աւրինակի մարդկան առնէր զայնֈ 10 Արդ եթէ զհանապազաւրն մեռանել ոչ կարեմք ըստ բանին Պաւղոսի, այլ գոնեայ քառասուն աւուրբքս լինել հաղորդ չարչարանացն Տեառն ջանասցուք. զի բագ անկեալ մեղք տարւոյն քառասուն աւուրբքս ընկեսցուք յանձանցֈ 11 Ո՞չ գիտես զի որ միտեալ մտաւք չարչարակից լինին չարչարանացն Քրիստոսի, նոքա միայն կարեն լինել փառակից յարութեանն. քանզի ասէ, թէ Ոչ միայն հաւատալ ի Քրիստոս, այլ եւ վասն անուան նորա չարչարանս ընդունել արժան էֈ
    12 Արդ այս քառասունք չարչարանք խաչելութեան Տեառն, եւ այն քառասունք յարութեան կենդանութեան Տեառնֈ 13 Այս քառասունք քացախ եւ լեղի չարչարանացն Տեառն, եւ այն քառասունք խորիսխ մեղու եւ ձկան խորովելոյ մասն յարութեանն Տեառնֈ 14 Այս քառասունք զինուորացն կնքով պահել զգերեզմանն Տեառն, եւ այն քառասուն հրեշտակացն զաւետիսն տալ Մարիամանցն զյարութեանն Տեառնֈ 15 Այս քառասուն միջնորդ ապաշխարութեան, եւ այն քառասուն երաշխաւոր թողութեանֈ 16 Այս քառասուն քաւիչ յանցանաց, եւ այն քառասուն թողիչ մեղացֈ 17 Այս քառասուն լալոյ եւ արտասուաց, եւ այն ցնծութեան եւ ուրախութեանֈ 18 Այս քառասուն սերմանելոյ ցաւովք եւ տրտմութեամբ, եւ այն քառասուն ժողովելոյ փառաւք եւ գովութեամբֈ
    19 Արդ այս քառասնորդաւ մեծ մարգարէն Մովսէս ետ զաւրէնս ժողովրդեանն, եւ այն քառասնորդաւ քաւեաց Մովսէս զյանցանսն Ահարովնի եւ զյանցանս ամենայն ժողովրդեաննֈ 20 Այս քառասնորդաւ չոգաւ Եղիա ի լեառն սինէական, առնուլ հրաման ի Տեառնէ զվերանալոյն իւրոյ յերկինսֈ 21 Այսու պահաւք ապրեցան երեք մանկունքն ի բարձրաբերձ բոցոյ տոչորական հրոյն սատակմանէֈ 22 Այսու պահաւք լուծին նինուէացիքն զվճիռ մահուան զտէրունական հրամանին, առ ի լինելոյ ընդունելական պահք ապաշխարութեան նոցա, եւ արագաթող լինելոյ մեղք յանցանաց նոցաֈ 
ԻԹ
Ի ՍՈՒՐԲ ԵՐՐՈՐԴՈՒԹԻՒՆՆ ԵՒ Ի ԾՆՈՒՆԴՆ ՔՐԻՍՏՈՍԻ ԱՍՏՈՒԾՈՅ ՄԵՐՈՅ
    1 Սրբոյ եւ զուգական Երրորդութեանն երեք անձինք, մի Աստուածութիւն, մի էականութիւն, մի իսկութիւն, մի ինքնակամութիւն. մի է թագաւորութիւն, մի է արքայութիւն, մի է տէրութիւն, մի է իշխանութիւն, մի է փառաւորութիւն, մի է բնութիւն, մի է հաւասարութիւն, մի է սրբութիւն, մի է կամք, մի է խորհուրդ, մի է փառք, մի է պատիւ, մի յոյս, մի սէր, մի հաւատֈ 2 Մեծ, հզաւր, կարող եւ ի վեր քան զամենայն, անեղ, անանց, անսկիզբն, անվախճան, անկատարած, անհաս, անտես, անքնին, եւ ոչ իւիք կարաւտ, եւ ոչ իմիք ցանկացող. ամենահայր, ամենասէր, ամենագութ, ամենախնամ, ամենալուր, ամենապարգեւ, ամենահաս, ամենատես, ամենագէտ, ամենափրկիչ, ամենակեցոյցֈ 3 Որ ակնարկելովն դարմանէ զամենայն արարածս, զերկնաւորս եւ զերկրաւորս, զերեւելիս եւ զաներեւոյթս, ի շէնս եւ յանշէնս, յամենայն արարածոց յերեւելեայց եւ յաներեւութից, յերկնաւորաց եւ յերկրաւորաց՝ նմա փառք յաւիտեանսֈ
    4 Միածին Բանն կամաւք Հաւր եկեալ յերկիր, եւ ի սրբոյ կուսէն մարմնացեալ, չարչարեալ, թաղեալ, յարուցեալ յերրորդ աւուր՝ նստաւ ընդ աջմէ Հաւր. եւ գայ դարձեալ դատել զկենդանիս եւ զմեռեալսֈ 5 Որ ըստ էութեանն անմայր, եւ ըստ տեսչութեանն անհայր՝ եկն փրկել զարարածսֈ 6 Չէ հնար եւ սոսկ Աստուծոյ չարչարել, եւ մեռանել չէր հնար. արդ էն Աստուած եկն եւ եղեւ մարդ, եւ մեռաւ եւ փրկեաց զարարածսֈ 7 Արդ այլ ոք արարիչ եւ փրկիչ եւ կեցուցիչ իբրեւ զնա ոչ եղեւ եւ ոչ եղիցի եւ ոչ լինելոց է. բայց միայն մինն, Միածինն, ի կուսէն ծնեալ Աստուած, եղեալ մարդֈ 8 Քանզի բազումք ի մարդկանէ աստուածածանաւթք, աստուածատեսք, աստուածախաւսք. այլ ըստ բնութեան մարդիկ կոչին, եւ ոչ աստուածֈ 9 Ելին ոմանք մարմնով յերկինս. սակայն եւ անդ մարդիկ ըստ բնութեան են, եւ կամ հրեշտակք, այլ ոչ եթէ աստուածֈ 10 Նոյն աւրինակ եւ Բանին Աստուծոյ եկեալ յերկիր եւ եղեալ մարդ, եւ մեռեալ իբրեւ զմարդ, այլ ըստ էութեանն Աստուած կոչի, եւ ոչ մարդ. եւ ըստ տեսչութեանն Աստուած մարդացեալ, եւ ոչ մարդ աստուածացեալֈ 11 Մարդ յերկինս եւ յերկրի մի եւ նոյն ինքն միացեալ միաւորեալ մարմնով եւ Աստուածութեամբ, ի սրբոյ կուսէն ծնեալ կամաւ Հաւր բան եւ միտք, եւ կամաւ Հաւր ի սկզբանէ արար զամենայն, եւ ի վախճանի երեւեցաւ մարդկան, Տէր եւ տեսուչ յերկինս եւ յերկրիֈ 12 Որ յառաջ քան զյաւիտեանս եւ ի վախճանի էջ յերկիր վասն կենաց եւ փրկութեան մարդկան. միջնորդ Աստուծոյ, եւ երաշխաւոր աշխարհի. պատարագ Հաւր, եւ փրկութիւն մարդկան. զատիկ աշխարհի, եւ տաւն տիեզերաց. հովիւ մարդկան, եւ պահապան ի թշնամեացն. տուիչ կենաց, եւ աւետաւոր յարութեան. յաջողիչ կենաց, եւ առիթ արքայութեանն. խաղաղարար աշխարհի, եւ լուսատու խաւարելոց. տուիչ կենաց, եւ բաշխող պարգեւաց. փառք արդարոց, եւ փրկանք մեղաւորաց. կեանք կենդանեաց, եւ յոյս մեռելոցֈ 13 Նմա փառք յաւիտեանսֈ
Լ
ՎԱՍՆ ՍԻՐՈՅ
    1 Աստուած սէր է, ասէ որդին որոտման սիրելի աշակերտն Քրիստոսի Յովհաննէս. եւ որ կայ ի սէրն՝ յԱստուած բնակէ, եւ Աստուած ի նմաֈ 2 Եւ արդ եղբարք, լուարուք եւ ի միտ առէք զճառս սիրոյֈ 3 Զի ամենայն որ սիրէ զԱստուած, սիրէ նա եւ զեղբայր իւր. զի սէրն Աստուծոյ սիրով եղբաւրն երեւիֈ 4 Զի թէ զեղբայրն զոր տեսանէ՝ ոչ սիրէ, զԱստուած զոր ոչն տեսանէ՝ զիա՞րդ կարիցէ սիրելֈ 5 Այսուիկ ճանաչեմք եթէ սիրեմք զԱստուած, յորժամ սիրեմք զեղբայրն մեր ըստ հոգւոյն սիրոյ եւ ոչ ըստ մարմնոյֈ 6 Զի այլ է սէր հոգւոյն եւ այլ մարմնոյն. զոր յառաջ գնացեալ ասասցուք յիւրում տեղւոջնֈ 7 Բայց արդ ամենայն որ սիրէ՝ ճանաչի յԱստուծոյ, եւ ինքն ճանաչէ զԱստուած. եւ ամենայն որ ոչ սիրէ զեղբայր իւր ցաւակցաբար, աւտար է յԱստուծոյ, եւ զշնորհս աստուածային ոչ կարէ ընդունելֈ 8 Ամենայն որ սիրէ զեղբայր իւր ի սուրբ սրտէ, բնակարան լինի Աստուծոյ, եւ Աստուած ի նմա բնակէֈ 9 Զի ինքն Տէրն սիրեաց զմեզ եւ առաքեաց զհոգին ճշմարտութեան բնակել ի մեզֈ 10 Զի իմանալի հոգիս մեր ընդ անիմանալի Հոգւոյն Աստուծոյ սիրով կապակցի. եւ որպէս նա սիրեաց զմեզ, նոյնպէս եւ ի մէնջ կամի սիրել զմիմեանսֈ
    11 Տես թէ որչափ համարձակութիւն ունի սէրն առ Աստուած, որպէս թէ նման Աստուծոյ առնէ զմարդնֈ 12 Զի Աստուած սիրովն իւրով նման մարդկան եղեւ, եւ եցոյց թէ մարդիկ իւրեանց սիրովն նման Աստուծոյ լինելոց ենֈ 13 Զի Աստուած այնչափ սիրեաց զաշխարհս, մինչեւ զՈրդին իւր Միածին առաքեաց ի փրկութիւն աշխարհի. եթէ մեք սիրեսցուք զմիմեանս որպէս եւ սիրեաց Աստուած զմեզ, ոչ ինչ է չար որ խափանէ զսէրն մերֈ 14 Ամենայն որ սիրէ, յայտնի է առաջի մարդկան եւ համարձակ առաջի Աստուծոյ. զի երկիւղ ի մեղաց մահու ոչ ունի, այլ սիրովն Աստուծոյ կայ, եւ անահ յամենայն երկիւղական վտանգիցֈ 15 Ուր սէր է, անդ երկիւղ ոչ է. որպէս եւ Յովհաննէս ասէ. Երկիւղ ոչ գոյ ի սէրն, այլ սէր կատարեալ ի բաց մերժէ զերկիւղֈ 16 Զի երկիւղ ընդ տանջանաւք է, եւ սէր ի համարձակութիւն. եւ զի երկիւղ հալածի ի սիրոյֈ 17 Եւ ուր սէր ոչ է, անդ է երկիւղ դատաստանին, եւ ահ կորստեան յաւուր մեծի ահեղ ատենինֈ 18 Իսկ սէր աներկիւղ առնէ զմարդ յամենայն տանջանացֈ 19 Սէր զայն ասեմ, որ ամենեւին հեռի է յերկբայութենէֈ 20 Զի երկբայութիւն եւ սէր ի միասին ոչ բնակէ. եւ գիտելի է՝ զի սէրն ոչ միայն ի կեանսն յաւիտենականս պտղաբերէ զպտուղ խաղաղութեան իւրոյ, այլ եւ յաշխարհիս յայսմիկ զամենայն թշնամութիւն ի բաց հալածէ, զնախանձ եւ զատելութիւն, զոխակալութիւն եւ զչարակնութիւն, զչարախաւսութիւն եւ զհայհոյութիւն, զտրտունջ եւ զբամբասանս, զհպարտութիւն եւ զամբարհաւաճութիւն, եւ մանաւանդ զմայրն ամենայն չարեաց զարծաթսիրութիւն եւ զագահութիւնֈ
    21 Արդ որ զսէրն ունի, յայս ամենայն չարեացս ի բաց հեռանայ, եւ յերկնային անքոյթ խաղաղական նաւահանգիստն ժամանէ յամենեւին բարինֈ 22 Զի՞նչ խաղաղական քան զսէրն՝ ազատ լինել յամենայն խռովութենէ եւ զաստուածային հաճոյսն կատարելֈ 23 Սէրն բանալի է արքայութեան երկնից եւ ճանապարհ կենացն յաւիտենիցֈ 24 Սէրն զմարդիկ որդիս Աստուծոյ առնէ եւ երկնից արքայութեան ժառանգորդֈ 25 Սէրն զապականացու բնութիւնս անապական գործէ, եւ զմահկանացուս յանմահութիւնս գերափոխէֈ 26 Սէրն զերկրայինս երկնային առնէ, եւ զհողեղէնս հրեղէն կազմէֈ 27 Եւ արդ ո՞վ կարէ պատմել զանչափ մեծութիւն սիրոյն, զի անճառ եւ անպատում է. ըստ որում եւ անեղ բնութիւն Աստուածութեան անքննելի է, այսպէս եւ բնութիւն սիրոյնֈ 28 Եւ որպէս Աստուած անբաւ է, բայց յամենեսինն մերձ է, եւ բնակեալ է ի հեզս եւ ի խոնարհս եւ յայնոսիկ՝ որ դողան ի բանից նորա, այնպէս եւ սէրն յամենեսեան մերձ է, որ կամին զնա. եւ ինքն եկեալ բնակեսցէ ի խնդրողս իւրֈ 29 Քանզի սէրն սիրէ զսիրելիս իւր, եւ ատէ ոչ զատելիս իւրֈ 30 Որ խնդրեն զնա, մերձ է ի նոսա աստուածապէս. զի Աստուած սէր է եւ կամեցող սիրոյ ի սուրբ սրտէ եւ յանկեղծաւոր հաւատոցֈ 
ԼԱ
ԲԱՆ ԽՐԱՏՈՒ ԱՌ ՃԳՆԱՒՈՐՍՆ
    1 Քանզի գրեալ է եւ պատուիրեալ թէ Մի՛ յաջ խոտորիր եւ մի՛ յահեակ, արդ զշնչական ախտն աջոյ կոչէ եւ զմարմնական ախտն կոչէ ահեկիֈ 2 Բազումք իսկ որ դատարկութեամբ անցուցին զաւուրս իւրեանց, երկոքումբք վարին, մեղանչեն եւ ոչ գիտեն. քանզի թշնամին Աստուծոյ եւ մարդկան այսու ախտիւք յաղթեաց հողեղինին Ադամայ, եւ սովին ախտիւս յաղթեցաւ ի հոգեղինէն Ադամայ. այսու ախտիւս եսպան զերկրաւոր Ադամ, եւ սովին ախտիւս սպանաւ յերկնաւոր Ադամայն. այսու ախտիւքս խաբեաց զնախահայրն Ադամ, եւ սովին ախտիւս խաբեցաւ ի նորածնեալ Ադամայն. այսու ախտիւք եկուլ զշնչաւորն Ադամ, եւ սովին ախտիւքս եթուք աստուածեղինաւն Ադամաւ. այսու ախտիւք ընկէց զԱդամ ի դրախտէն, եւ սովին ախտիւք հեղձաւ եւ ինքն ի ծովուն. այսու ախտիւք յաղթեաց կերողին Ադամայ ի դրախտին, եւ սովին ախտիւքս յաղթեաց ի պահողէն Ադամայ յանապատին. այսու ախտիւքս խաբեաց զտգէտն Ադամ ի դրախտին, եւ սովին ախտիւք խաբեցաւ եւ ինքն յետոյ ի լերինն փորձութեանֈ 3 Արդ փորձիչն մարդկան մինչդեռ կամէր զստեղծիչն իբրեւ զստեղծեալն փորձել՝ ինքն փորձեալ գտաւ որդին կորստեան եւ ժառանգորդ խաւարիֈ 4 Արդ քանզի հոգւով ախտիւք անկաւ հոգին չար յերկնից եւ մարմնով ախտիւք զմարմնաւորն եհան ի դրախտէն, վասն այսորիկ հայր ամենայն ախտից եւ չար շնչոց կոչի հպարտութիւնն, եւ մայր ամենայն ախտից մարմնոյ՝ որկորոստութիւնֈ 5 Արդ յայսմ ախտիցս ծնանին ամենայն ախտք շնչական եւ մարմնական. արդ այսու ախտիւքս կռուի ընդ վանականս գազանապէս. այսու ախտիւք սերմանեաց զցայգն քնով, նիւթէ զցայգն երազով եւ արկանէ զցերեկն լեզուովֈ
    6 Արդ այսոքիկ են որ կոչի ահեկի. որկորստութիւն, անառակութիւն, շուայտութիւն, արբեցութիւնք, քնածութիւնք, ստախաւսութիւն, որովայնամոլութիւն. վասն այսորիկ ասէ առաքեալ. Կերակուր պորտոյ եւ պորտ կերակրոյ, Աստուած զսա եւ զնոսա խափանեսցէֈ 7 Վասն պոռնկութեան. ցանկութիւն, գիճութիւն, իգասիրութիւն, ակնատեսութիւն, ակնագնացութիւն, պագշոտութիւն, անամաւթութիւն, լրբութիւն, յարատ տեսութիւն, ծիծաղութիւն, շուայտեցութիւն, շնութիւն, պոռնկութիւն, իգացելութիւն, արուագիտութիւնֈ 8 Վասն այսորիկ ասէ առաքեալն, թէ՝ Ամենայն մեղք մարմնոյն արտաքոյ մարմնոյն են. բայց որ պոռնկիցի, յիւր մարմինն մեղանչիցիֈ 9 Վասն դատարկութեան. վատ, դատարկ, անյարիր, վեհերոտ, դանդաղկոտ, չգործու, չկեցու, դատարկակեաց, դատարկակեր, անգութ, անամաւթ, քնեայ, երազատես, երազագէտ, վատ մարգարէ, տգեղծ ի մարտի, անմիտ, անհանճար. վասն այսորիկ պատուիրեաց առաքեալ. Որ գործէն ոչ՝ կերիցէ մի՛ֈ 10 Վասն նենգութեան. խորամանկութիւն, խարդախութիւն, չարիմաց, ժանտիմաց, ժանտամիտ, թիւնաւոր, աւձաքիմ, խարազիմաց, ամենակեղծ, բիւրակեղծ, բիւրաբիծ, ամենաչար, խոժոռամիտ, խոժոռադէմ, տրտմող, ուռուցկոտ, դէզաւոր, դեղամոր, դեղխիչ, գոռոզ, խազմառու, շիթող, դաշտխաւս, բանսարկու, հրապուրիչ, որոշիչ, ոխապահ, քինահան, անհաշտ, ատեցող. վասն այսորիկ ասէ, թէ այս ախտք են եւ կոչին ահեկի, եւ վասն սոցա դատապարտիմքֈ
    11 Եւ այս են աջոյն. ամբարտաւանութիւն, ամբարհաւաճութիւն, սնափառութիւն, նեղութիւն անգոյս, արհամարհութիւն, չարակամ, խստասիրտ, խստամիտ, խստապարանոց, յամառ, անհաւան, անհնազանդ, խստաբարոյ, խստաբան, խստախաւս, չարաբան, չարասիրտ, բարկացող, սրտմտող, չարացասումն, վայրապարացասումն, անժոյժ, եռացկոտ, փքացող, յարձակող, հարկանող, կռուող, արիւներես, տրտմող, մինչ ոչ զփղձուկն եւ ոչ զփուքն թափել չկարէր յիստակեցուցանել զմիտս իւրֈ 12 Եւ դարձեալ՝ եթէ ոչ աղաչիցի յումեքէ՝ ուտել ոչ կարէ եւ ոչ աղաւթել, այլ յաղթեալ ի ցասմանէն՝ անհաշտ անկանիֈ 13 Վասն այսորիկ բողոքէ մարգարէն եւ ասէ, Բարկանայք եւ մի՛ մեղանչէք. եւս առաքեալ, թէ՝ Արեգակն ի վերայ բարկութեան ձերոյ մի՛ մտցէ. եւ մի՛ տայք տեղի սատանայի. եւ դարձեալ ասէ, թէ՝ Բարկութիւն մարդոյ զարդարութիւն Աստուծոյ ոչ գործէֈ 14 Վասն հպարտութեան. հպարտ, անձնիշխան, անզգամ, ապարասան, անհաւան, անհնազանդ, ստահակ, ստամբակ, վրիպակ, հեռ, յամառ, վիճող, հակառակող, ընդդիմացող, վատախաւս, կարգող, թշնամանող, խռովիչ, խազմարար, խանգարիչ, չարաբան, չարաբար, չարակամ, չարալուր, չարատես, չարախաւս, սուտ, ստապատում, կամակոր, կամապաշտ, կամակատար՝ որ կոչի մտախոհ, անձնատեաց, անձնակորոյսֈ 15 Քանզի գրեալ է. Որ սիրէ զմեղս՝ ատեայ զանձն իւր. եւ դարձեալ, եթէ հանապազ զԱստուած առաջի աչացդ տեսանես՝ ոչ մեղանչես եւ ոչ գործես զայս ամենայնֈ 16 Փառասէր, անձնակամ, անձնասէր, անձնահաճոյ, դատարկակեաց. եւ այս ամենայն չարիք մտեալ բնակէ ի մարդն եւ մերժէ յԱստուծոյֈ 17 Զոր աղաչեմ վասն Աստուծոյ զամենեսեան պահելով զանձինս ի չար ախտէս յայսմանէ. քանզի վասն սոցա բարկանայ Աստուած, որ զայս կրէ յանձն իւրֈ
    18 Վասն վարդապետացֈ 19 Ոչ գտանի վարդապետ խոնարհ, եւ ոչ աշակերտ հնազանդ. ուսեալն հպարտանայ եւ տգէտն խստանայ. չիք ոք որ իրաւամբ վարի, եւ ոչ ոք որ արդարութեամբ կայ. գիտունն սնափառի եւ տգէտն փառասիրի. գիտունն չխոնարհի եւ տգէտն չհնազանդի. ծերն սաստելով հրամայէ եւ փոքրն սաստկութեամբ պատասխանէ. ծերն զպատիւ խնդրէ եւ փոքրն զհանգիստ. չիք ոք որ իմանայ եւ չիք ոք որ ուսանի եւ առնէ. չիք ոք որ ոգեսէր է եւ չիք ոք որ անապատասէր է. հրաժարեալք յաշխարհէ եւ չհրաժարեալք ի ստացուածոց. հրաժարեալք ի ծնողաց եւ չհրաժարեալք ի ծանաւթից. հրաժարեալք ի հոգոց եւ չհրաժարեալք ի խորհրդոց. հրաժարեալք ի հոգոց եւ չհրաժարեալք ի մեղաց. հրաժարեալք ի լերինս եւ չհրաժարեալք ի հրապարակաց. հրաժարեալք ի պահս եւ չհրաժարեալք յըմպողացֈ 20 Եւ արդ Բազումք են կոչեցեալք եւ սակաւք են ընտրեալքֈ
21 Արդ զոր աւրինակ եկեղեցին կոչեցաւ քահանային, եւ չէ աւրէն նմա այլ կին ունել՝ բայց ի միոջէն, զի եթէ աշխարհականին չհրամայէ երկու կանայս ունել՝ այլ մի, ի նա յարել, զնա սիրել, նովաւ կեալ, զի այս է հրաման Տեառն, եւ դարձեալ Հոգին ամուսին կոչի, եւ զեկեղեցին ամուսին կոչէ, արդ նոյն աւրինակաւ եւ վանականին վանքն կոչի, զի զվաներն եկեղեցւոյն է ծնեալ. քանզի ասէ առաքեալ թէ՝ Գլուխ կնոջ՝ այր է, եւ փառքն կնոջ՝ այրն, եւ աւրէնք կնոջ՝ այրնֈ 22 Արդ յորժամ վանաց երէցն գլուխ եւ փառք եւ աւրէնք վանաց իցէ, ի տեղւոջն կացցէ եւ տեսցէ զժողովուրդ իւր. զի թէ դու որ առաջնորդ ես՝ ոչ կաս ի կայի, այլոց զիա՞րդ կարես ասել՝ թէ կաց ի կայի, երկիր ի Տեառնէ եւ հնազանդէ՛ Աստուծոյ վարդապետացֈ 23 Արդ որք զիւրեանց անձանց զպտուղն չկարեն հաւաստեաւ պահանջել, զիւրեանց անձինս արձակ համարձակս արածեն, զայլոց անձինս նզովիւք հաշեն եւ մաշեն. ինքեանք երիվարաւ սատանայի զհետ տերանց եւ տիկնաց յածեալ ծփին, եւ ի կրաւնաւորաց եւ ի վանականաց իբրեւ յանարգաց գարշին եւ խորշին. Չկարէ ոք երկուց տերանց ծառայելֈ
    
1156
ՅՈՎՀԱՆ ՄԱՆԴԱԿՈՒՆԻՆ ԵՒ ԻՐ ՃԱՌԵՐԸ
    
1157
ՅՈՎՀԱՆ ՄԱՆԴԱԿՈՒՆԻՆ ԵՒ ԻՐ ՃԱՌԵՐԸ
    
1278
ՄԱՆԴԱԿՈՒՆԻ
    
1277
ՃԱՌՔ
    
