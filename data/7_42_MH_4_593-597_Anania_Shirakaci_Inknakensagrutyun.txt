ԱՆԱՆԻԱ ՇԻՐԱԿԱՑԻԻՆՔՆԱԿԵՆՍԱԳՐՈՒԹԻՒՆ      [ԻՆՔՆԱԿԵՆՍԱԳՐՈՒԹԻՒՆ]ԱՆԱՆԻԱՅԻ ՇԻՐԱԿՈՒՆՒՈՅ ԵՐԻՑՍ ԵՐԱՆԵԱԼ ՎԱՐԴԱՊԵՏԻ ՎԱՍՆ ՈՐՊԻՍՈՒԹԵԱՆ ԿԵՆԱՑ ԻՒՐՈՑ        1 Ես, Անանիա Շիրակացի ի յԱնանիայ գեղջէ, որ բաւանդակեցի զդպրութիւն մերոյ ազգիս Հայաստանեաց, եւ հմուտ եղեալ Աստուածաշունչ գրոց, աւր ըստ աւրէ լուսաւորէի զաչս մտաց իմոց ըստ բանի սաղմոսերգողին։ 2 Եւ յամենայնի լսէի զերանութիւն իմաստնոց եւ որք իմաստութեան են ի խնդիր, որպէս ի Սողոմոնէ է հրամայեալ. Ստացիր զիմաստութիւնն, եւ յաւել արգել զտգիտութիւնն՝ խաւար կոչելով զծնողն. եւ՝ դու զգիտութիւն մերժեցեր, մերժեցից եւ ես զքեզ։ 3 Եւ ես զարհուրելով ի յայսց սպառնալեաց եւ դարձեալ երանութեանն կամեցայ ժամանել, գնալ փափագեցի իմաստասիրութեանն։ 4 Յոյժ կարաւտեալ արուեստի համարողութեանն՝ խորհեցայ, եթէ ոչինչ յարմարի առանց թուոց՝ մայր կարծելով ամենայն իմաստից։ 5 Եւ վասն զի ոչ գտանէր յաշխարհիս Հայոց մարդ ոք, որ գիտէր իմաստասիրութիւնն, այլ եւ ոչ անգամ գիրք արուեստից ուրեք գտանէին։ 6 Ապա եւ ի Յունացն դիմեցի յաշխարհ։ 7 Եւ հասեալ իմ ի Թեոդոսուպաւլիս՝ գտի անդ այր մի բանաւոր եւ հմուտ գրոց եկեղեցականաց, որ կոչէր Եղիազարոս. նա պատմեաց ինձ եթէ գոյ այր համարող յաշխարհին Չորրորդ Հայոց, Քրիստոսատուր անուն նորա։ 8 Եւ իբրեւ չոգայ, գտի զոր ասաց ինձ։ 9 Եւ արարեալ իմ առ նմա աւուրս Զ-ամսեայ, գիտացի, զի ոչ ունէր զբաւանդակութիւնն արուեստին։ 10 Այնուհետեւ աճապարեցի երթալ ի Կոստանդինուպաւլիս, եւ պատահեաց ինձ ի ծանաւթից իմոց, որք անտի էին ուղեւորեալք, ասեն ցիս. Զմէ այսքանեացս յանձն առեր ճանապարհի երկայնութեան. ոչ ապաքէն Տիւքիկոս վարդապետ Բիւզանդացւոյ հուպ է առ մեզ ի ծովեզր Պոնտոսի, ի քաղաքն որ կոչի Տրապիզունտ, այր լի իմաստութեամբ եւ գիտակ հայերէն դպրութեան եւ լեզուի եւ երեւելի թագաւորաց։ 11 Եւ հարցեալ իմ զնոսա եթէ՝ Ուստի գիտէք դուք զայս։ 12 Եւ նոքա ասեն. Բազում ընդ այն ճանապարհ հորդեալ տեսանէաք զյոլովս եկեալ առ նա ի կողմանց կողմանց վասն հզաւր գիտութեան նորա. այլ եւ այժմ իսկ նաւակից մեզ եղեւ Փիլաքր սարկաւագ հայրապետին Կոստանդինուպաւլսի, որ բազում մանկունս ածէր առ նա յաշակերտութիւն։ 13 Եւ եկեալ մեր ի Սինաւպ, պատահեալ ընկերաց մերոց, զատուցեալ ի նմանէ ճանապարհորդեցաք ի ցամաք. զոր թէ երագ երագ երթիցես, գտցես անդ զՓիլաքր։ 14 Զայս լուեալ, խնդալից սրտիւ փառաւորեցի զնախախնամաւղն Աստուած, որ առ ձեռնպատրաստ ունի զփափագ ծառայից իւրոց, որպէս եւ ասեն իսկ, եթէ՝ Հայեցեցէք եւ գտջիք։ 15 Եւ երթեալ իմ՝ գտի զնա ի վկայարանի սրբոյն Եւգենիայ. Եւ պատմեցի զերթն իմ առ նա։ 16 Եւ ընկալաւ զիս ուրախութեամբ եւ ասէ. Գոհանամ զԱստուծոյ, որ առաքեաց զքեզ ի խնդիր իմաստից՝ տանել քեզ զարուեստս զայս ի վիճակի սրբոյն Գրիգորի։ 17 Եւ առաւել ուրախ եմ, որ յինէն աշակերտի աշխարհն այն, զի ես ի մանկութեանն ժամանակի հարուստ ամս կացի ի բարիս յերկրին Հայոց եւ ցնծամ զերթալ գիտութեանս ի նա, զի ի ժամանակս յայս տգիտութիւն էր ի նմա։ 18 Եւ ետ ինձ Տէր շնորհս առաջի առն։ 19 Եւ սիրեաց զիս որպէս զորդի իւր եւ պարապեաց յիս յամենայն խորհրդոց իւրոց, մինչեւ նախանձեալ ընդ իս ամենայն աշակերտակցաց իմոց, որք ի դրանէն արքունի։ 20 Եւ արարեալ իմ առ նա ամս Ը՝ ուսայ լիով զարուեստ համարողութեան։ 21 Նաեւ դոյզն ինչ յայլոցն տեղեկացայ գիտութեանց եւ հմուտ եղէ գրոց բազմաց, որք եւ ոչ ի մերս են թարգմանեալ լեզուս. զի ամենայն կայր առ նմա՝ յայտնիք եւ գաղտնիք, արտաքինք, արուեստականք եւ պատմագիրք, բժշկականք, ժամանակագիրք. եւ զի եւս մի մի անուանիցեմ, քանզի չիք ինչ գիրք, որ առ նմա ոչ գտանէր։ 22 Եւ թարգմանութեանց այսպիսի ունէր շնորհս ի պարգեւաց Հոգւոյն Սրբոյ, որ իբրեւ կամէր թարգմանել զգիրս յունարէն գրեալս, ոչ դեգերումն ինչ առնոյր որպէս այլ թարգմանչացն, այլ ի հայերէն ընթեռնոյր լեզու իբրեւ զհայերէն գրեալս։ 23 Բայց կամիմ ոչ տգէտս զձեզ լինել ամենահմուտ առն լաւութեան, այլ ի գիտութիւն ձեզ հասուցից պատմութեամբն՝ թէ զիարդ զմերս գիտէր լեզու եւ կամ յայնչափ վարժեցաւ յարուեստս։ 24 Սա է յաշխարհէ Պոնտացւոց ի Տրապիզոնտ քաղաքէ, մանկութեանն ժամանակաւ զինւորեալ ի դուռն Յոհանու զաւրավարի Տիբերի կայսեր, որ ի Հայս, եւ ամս յոլովս արարեալ մինչեւ ի ժամանակս Մաւրկայ թագաւորին։ 25 Եւ ուսաւ զմեր լեզու եւ զդպրութիւնն։ 26 Իսկ ի ժամանակի յարձակման զաւրացն Պարսից ի վերայ զաւրացն Յունաց, որ եղեւ մերձ յԱնտիոք, պատահեցաւ եւ սա վիրաւորեալ ի պատերազմին փախստեայ անկանի յԱնտիոք, եւ ամենայն ինչք իւր առան յաւարի։ 27 Եւ իբրեւ բազում աւուրս անցուցանէր ի հիւանդութեանն՝ ունենալով եւ զկսկիծ կորստեան ընչիցն, խնդրէր յԱստուծոյ եւ զբժշկութիւն վիրացն եւ ուխտէր՝ ասելով. Թէ շնորհեսցես ինձ կեանս առողջս, ոչ գանձեցից գանձս անցաւորս, այլ զհետ ընթացայց գիտութեան գանձու, որպէս բան իմաստնոյն ասէ. Ընկալարուք զխրատ եւ մի զարծաթ, եւ զգիտութիւն առաւել քան զոսկի ընտիր։ 28 Եւ պարգեւեալ Աստուծոյ զհայցուածսն։ 29 Գնաց ողջեցեալ ի սուրբ քաղաքն Երուսաղէմ։ 30 Եւ արարեալ անդ ամիս մի՝ փոխեցաւ յԱղեքսանդրիա։ 31 Եւ ամս երիս կայր անդ ի հրահանգի։ 32 Եւ ապա չոգաւ ի Հռոմ, եւ արարեալ անդ տարեւոր ժամանակս՝ գայ ի Կոստանդինուպաւլիս. եւ գտանէ անդ այր երեւելի, որ վարդապետէր իմաստասիրաց քաղաքին։ 33 Եւ եկաց առ նմա յուսման ժամս ոչ սակաւս եւ կատարեալ իմաստասիրութեամբ դարձաւ ի տեղի իւր։ 34 Թէպէտ յոյժ աղաչեալ ի հայրապետէն եւ յիշխանաց քաղաքին, զի մի գնացէ անտի, իսկ նա ոչ անսայր նոցա՝ յերկիր իւր գթալով ըստ գրեցելումն։ 35 Եւ եկեալ ստացաւ վարս ճշմարտութեան։ 36 Իսկ յետ սակաւ ամաց վախճանեցաւ վարդապետն։ 37 Եւ ոչ զոք գտեալ համագունակ նմա յաշակերտաց նորին յաջորդել ի տեղի նորին՝ յղեն աղաչանս առ ցանկալին Տիւքիկոս՝ գալ եւ կալ ի տեղի նորա. միանգամայն եւ հրաման առեալ ի թագաւորէն։ 38 Իսկ նա ոչ առնոյր յանձն՝ ասելով, թէ՝ Ընդ երկնայնոցն ուխտեցի թագաւորին՝ չհեռանալ ի տեղւոջէս յայսմանէ։ 39 Ապա այնուհետեւ գային առ նա անդուստ յուսումն։ 40 Բայց ես այսպէս եղի ի մտի, թէ յառաջատեսութիւն Աստուծոյ սակս ի մեզ ծաւալման գիտութեան պատրաստեաց զայն։    41 Եւ արդ՝ ես, տրուպս Հայաստանեաց, ուսայ ի նմանէ զհզաւր արուեստս զայս, որ թագաւորաց է ցանկալի, եւ բերի յաշխարհս մեր՝ առանց ուրուք լինելոյ ձեռնտու, միայն ջանիւ իմոյ անձինս, աւգնականութեամբ աղաւթից սրբոյն Գրիգորի, թէպէտ եւ ոչ ոք եղեւ շնորհակալ եւ մեծարաւղ իմոյ աշխատութեան, քանզի եւ ոչ սիրաւղ իսկ է ազգ մեր իմաստից եւ գիտութեանց, այլ ծոյլք են եւ ձանձրացողք։ 42 Զի իբրեւ եկի ես, բազումք ընթացան առ իս յուսումն. եւ սուղ ինչ խելամտեալ՝ թողին զիս եւ գնացին, ոչ մնացեալք կատարման արուեստին, բաւական համարեալ վարուց կենցաղոյս զորչափիկն առին. եւ փոքր ինչ յինէն մեկուսացեալք՝ սկսան ուսուցանել, զոր ոչն գիտէին, եւ քարոզել զանձինս վարդապետս, որումն ոչ էին հասու։ 43 Կեղծաւորք եւ սնափառք ցուցանեն ունել զկերպարանս գիտութեանն եւ կոչիլ ի մարդկանէ րաբբի հայցեն։ 44 Այլ եւ ի վերայ իմ պարսաւանս ասէին տգիտութեան, որք յինքենէ էին յերիւրեալք, որ թէ ունէի չարութիւն իբրեւ զնոսա, ոչ ումեք առ ի վարդապետութիւն բանայի զբերան որպէս արդարեւ ապերախտից։ 45 Բայց քանզի զմտաւ ածեմ զտէրունական զձայն, որ ասէն. Իմ է վրէժխնդրութիւն եւ ես հատուցից։ 46 Եւ դարձեալ, թէ՝ Արկ զոսկիդ իմ ի սեղանաւորս եւ ես եկեալ տոկոսեաւք պահանջիցեմ։ 47 Ապա ոչ արգելի յումեքէ, որք կամեցան ուսանել եւ ոչ այսուհետեւ արգելից։ 48 Այլ եւ զայս անմահ թողում ձեզ, վարդապետք, որք յետ իմ գայցէք յաշխարհս ուսումնասիրացդ եւ փափագողացդ իմաստից եւ գիտութեանց։ 49 Եւ Քրիստոսի ձրեաց շնորհողին փա՜ռք, պատիւ եւ իշխանութիւն, այժմ եւ միշտ եւ յաւիտեանս յաւիտենից. ամէ՜ն։    ԱՆԱՆԻԱՅԻ ՇԻՐԱԿՎԱՆՑՈՅ ԵՐԻՑՍ ԵՐԱՆԵԱԼ ՎԱՐԴԱՊԵՏԻՆ ՎԱՍՆ ՈՐՊԻՍՈՒԹԵԱՆ ԿԵՆԱՑՆ        1 Ես Անանիա Շիրակվանցի, որ բովանդակեցի զդպրութիւն մերոյ ազգիս Հայաստանեաց եւ հմուտ եղեալ աստուածաշունչ գրոց, եւ աւր ըստ աւրէ լուսաւորէի զաչս մտաց իմոց ըստ բանի սաղմոսերգողին։ 2 Եւ յամենայնի լսէի զերանութիւն իմաստնոցն եւ որք իմաստութեան են ÿի խնդիր. որպէս ÿի Սողոմոնէ հրամայեալ. թէ՝ ստացիր զգիտութիւն եւ զիմաստութիւն։ 3 Եւ յաւել արգել զտգիտութիւն, խաւար կոչելով զծնողն։ 4 Դու զգիտութիւն մերժեցեր, մերժեցից եւ ես զքեզ։ 5 Եւ ես զարհուրեալ յայս սպառնալեաց, եւ երանութեան կամէի ժամանել, փափաքեցայ իմաստութեան։ 6 Եւ յոյժ կարաւտեալ արուեստիս համարողական, խորհեցայ թէ ոչինչ յարմարի բան իմաստասիրութեան առանց թուոյ. կարծելով զսա մայր ամենայն իմաստից։ 7 Եւ ÿի Հայս ոչ գտի մարդ որ գիտակ էր իմաստասիրութեան եւ ոչ գիրք արուեստից գտի յաշխարհիս։ 8 Ապա դիմեցի յաշխարհն Յունաց եւ հասի ÿի Թէոդուպաւլիս, եւ գտի անդ այր մի բանաւոր, հմուտ գրոց եկեղեցականաց, որ կոչէր Եղիազարոս անուն։ 9 Նա պամեաց ինձ՝ թէ գոյ այր մի համարող յաշխարհին Չորրորդ Հայոց, Քրիստոսատուր անուն նորա։ 10 Եւ չոգայ արարի իմ առ նա աւուրս Զամսեայ։ 11 Եւ տեսի զի ոչ ունէր զբովանդակ արուեստն, այլ աստի եւ անտի ծայրաքաղ։ 12 Եւ անտի գնացի ÿի Կոստանդնուպաւլիս։ 13 Եւ պատահեցան ինձ ÿի ծանաւթից իմոց, որք անդ էին։ 14 Եւ ասացին ինձ՝ Էր յանձն առեր այնքան ճանապարհ աշխատիլ։ 15 Եւ Տիւքիկոս վարդապետն Բիւզանդիոյ հուպ է առ մեզ ÿի ծովեզերն Պոնտոսի, որ կոչի Տրապիզոն։ 16 Լի իմաստութեամբ եւ գիտակ Հայերէն դպրութեան եւ երեւելի թագաւորաց։ 17 Եւ ասացի ես. ուստի գիտէք դուք զայս։ 18 Եւ նոքա ասեն՝ տեսաք բազում ճանապարհորդս եկեալ առ նա, վասն հզաւր գիտութեան նորա։ 19 Այլ այժմ նաւակից եղեւ մեզ Փիլագր սարկաւագն հայրապետին Կոստանդնուպաւլսոյ, եւ բազում մանկունս ածէր առ նա յաշակերտութիւն։ 20 Զայս լուեալ փառաւորեցի զԱստուած, որ զփափաք ծառային իւրոյ լցոյց։ 21 Որպէս եւ ասէ թէ՝ հայցեցէք եւ գտջիք։ 22 Եւ երթեալ իմ գտի զնա ÿի վկայարան սրբոյն Եւգինեա։ 23 Եւ պատմեցի զգնալն իմ առ նա։ 24 Եւ նա ընկալաւ զիս ուրախութեամբ եւ ասէ. գոհանամ զԱստուծոյ որ առաքեաց զքեզ ÿի խնդիր իմաստից. առնել զարուեստս զայս ÿի վիճակ սրբոյն Գրիգորի, եւ առաւել ուրախ եմ, զի յինէն աշակերտի աշխարհն այն. զի ես ÿի մանկութեան իմում շատ կացի ÿի Հայս. եւ տգիտութիւն էր ÿի նմա։ 25 Եւ վարդապետն Տիւքիկոս, որ գնացի առ նա, սիրեաց զիս որպէս զորդի իւր եւ պարապեաց յիս զամենայն խորհուրդս իւր։ 26 Եւ ետ ինձ Տէր շնորհս, եւ ուսայ լիով զարուեստ համարողութեան։ 27 Մինչ զի նախանձեալ ընդ իս աշակերտակցացն որ ÿի դրանն արքունի։ 28 Եւ կեցի առ նա ամս Ը., եւ ուսեալ հմուտ եղէ գրոց բազմաց, որք չէին թարգմանեալ ÿի մեր լեզուս։ 29 Զի կայր առ նա անչափ գրեանք, գաղտնիք եւ յայտնիք, (եկեղեցականք) եւ արտաքինք, արուեստականք եւ պատմագիրք, բժշկականք եւ ժամանակագիրք։ 30 Եւ թէ մի մի անուանիցեմ, քանզի չիք ինչ գիրք, որ առ նմա ոչ գտանէր։ 31 Եւ թարգմանութեան այսպիսի ունէր շնորհս ÿի Հոգւոյն Սրբոյ։ 32 Իբրեւ կամէր թարգմանել զյունարէն գրեալսն ÿի Հայ, ոչ դեգերումն առնէր որպէս զայլ թարգմանիչսն. հայերէն ընթեռնոյր լեզու՝ իբրեւ զհայերէն գրեալսն։ 33 Եւ պատմեաց թէ՝ որպէս եղէ հմուտ Հայ լեզուի եւ այս իմաստութեանս։ 34 Ասաց թէ՝ ես ÿի Տրապիզոն քաղաքի մանկութեամբ կացեալ ÿի դուռն Յովհաննու զաւրավարին զինուորեալ ÿի Հայս եւ բազում ժամանակս կացեալ մինչեւ ÿի Մաւրիկ թագաւորն եւ ուսայ լեզու եւ դպրութիւն։ 35 Իսկ ÿի յարձակման զաւրացն Պարսից ÿի վերայ Յունաց, վիրաւորեալ ÿի պատերազմի, փախստեայ յԱնտիոք, եւ ամենայն ինչք առան յաւարի։ 36 Յայնժամ խնդրեցի յԱստուծոյ զբժշկութիւն վիրացս, եւ ուխտեցի ասելով. եթէ շնորհեսցես ինձ կեանս, ոչ գանձեցից գանձս անցաւորս, այլ հետ ընթացայց գիտութեան գանձուց, որպէս ասէ. ընկալարուք զխրատ եւ մի զարծաթ. զգիտութիւն առաւել քան զոսկի։ 37 Եւ պարգեւեաց Աստուած զխնդրուածս իմ. գնացի ողջացեալ ÿի քաղաքն Երուսաղէմ. եւ անտի յԱղեքսանդրիայ, եւ անտի ÿի Հռովմ, եւ կացեալ ժամանակս, դարձայ ÿի Կոստանդնուպաւլիս. եւ գտի վարդապետ Աթենա իմաստասիրաց քաղաքին, այր երեւելի եւ կացի առ նա յուսման ամս ոչ սակաւ։ 38 Եւ կատարեալ իմաստութեամբ դարձայ ÿի տեղիս։ 39 Եւ սկսայ վարդապետել եւ ուսուցանել։ 40 Եւ յետ սակաւ ամաց վախճանեցաւ վարդապետն. եւ ոչ զոք գտեալ համագունակ յաշակերտացն հրամանաւ թագաւորին եւ իշխանացն առաքեցին հրաւիրակս, զի գնացեալ նստցի յաթոռն։ 41 Եւ նա ոչ առ յանձն ասելով. թէ՝ ես ուխտեալ եմ երկնաւոր թագաւորին ոչ հեռանալ ÿի տեղւոջէս։ 42 Եւ այնուհետեւ գային առ նա անտի յուսումն յամենայն աշխարհաց առ ծովածաւալ գիտութիւն։    43 Եւ ես տրուպս ՚ի Հայաստանեաց ուսայ ՚ի նմանէ զհզաւր արուեստս զայս, որ թագաւորաց է ցանկալի եւ բերի յաշխարհն մեր, առանց ուրուք լինելով ձեռնտու, միայն ջանիւ աւգնականութեամբն Աստուծոյ եւ աղաւթիւք սուրբ Լուսաւորչին. թէպէտ եւ ոչ ոք եղեւ շնորհակալ իմոց աշխատութեանս. եւ ոչ սիրեն Հայքս իմաստ կամ գիտութիւն, այլ ծոյլք են եւ ձանձրացողք։ 44 Զի իբրեւ եկի ÿի Հայս, բազումք եկին առ իս յուսումն եւ սուղ ինչ խելամտեալ՝ ոչ մնացին կատարման արուեստիս. թողին զիս եւ մեկուսացան. եւ սկսան ուսուցանել զոր ոչն գիտէին, եւ ոչ էին հասու։ 45 Կեղծաւորք եւ սնափառք, ցուցանել կերպարանս գիտութեան եւ կոչիլ ÿի մարդկանէ ռաբբի։ 46 Եւ ասեն ÿի վերայ իմ պարսաւանս, որք յինքենէն յերիւրեալք։ 47 Եւ ես ոչ թէ զի ունէի չարութիւն իբրեւ զնոսա, ÿի վարդապետել եւ յուսուցանել. բայց զմտաւ ածեմ զտէրունական բանն, որ ասէ. իմ է վրէժխնդրութիւն, եւ ես հատուցից։ 48 Եւ դարձեալ թէ՝ արկ զոսկին իմ ÿի սեղանաւորս, եւ ես եկեալ տոկոսիւք պահանջեմ։ 49 Ապա ոչ արգելից յումեքէ որք կամէին ուսանել։ 50 Եւ զայս անմահ թողում ձեզ, վարդապետք ուսումնասիրաց եւ փափաքողաց, մի արգելէք. եւ Քրիստոս, որ ձրի շնորհատու է, առնուք զհատուցումն. եւ Քրիստոսի փառք այժմ...