ԿԱՆՈՆ ՍՐԲՈՅՆ ԳՐԻԳՈՐԻ ՊԱՐԹԵՒԻ, ԴԱՐՁԵԱԼ ՀԱՐՑՈՒՄՆ 
ԵՒ ՊԱՏԱՍԽԱՆԻՔ ՆՈՐԱ
    1 Հարցումն. Ո՞վ է հայր մահու։ 
    2 Պատասխանի. Նախանձ։
    3 Հարցումն. Ուստի՞ յայտ է։
    4 Պատասխանի. Յայսմանէ` նախանձու բարսարկուին մահ եմուտ յաշխարհս։
    5 Հարցումն. Եւ ո՞վ է մայր մեղաց։
    6 Պատասխանի. Ագահութիւն, որպէս ասեն. Արմատ ամենայն չարեաց արծաթասիրութիւն է։
    7 Հարցումն. Ո՞վ է, որ տանի ի կեանսն յաւիտենից։
    8 Պատասխանի. Հեզութիւն. վասն որոյ ասէ Հոգին Սուրբ, թէ` Յո՞վ բնակեցայց, եթէ ոչ ի հեզս եւ ի խոնարհս եւ որք դողան ի բանից իմոց։
    9 Հարցումն. Եւ ո՞վ առիթ դժոխոցն.։
    10 Պատասխանի. Լրբութիւն, վասն որոյ ասեն (var. ասէ). Ոչ այսպէս ատեաց զանաւրէնն, որչափ զանամաւթն։
    11 Հարցումն. Եթէ կարիցե՞ն կախարդք զբնութիւն արարածոց փոխել։
    12 Պատասխանի. Եթէ հաստատել կարեն, ապա եւ փոխել կարեն։
    13 Հարցումն. Ահա բազում լուաք, եթէ զմարդիկ փոխեն ի կերպարանս անասնոց։
    14 Պատասխանի. Ոչ ամենայն ինչ, որ առ աչաւք է, ճշմարտութիւն ասի, որպէս եւ ոչ ստուեր մարդոյ մարդ ասի։ 15 Զնմանութիւն եւ զկերպարանս կարեն ցուցանել, բայց ճշմարտութեամբ ոչ կարեն ցուցանել եւ ոչ փոխել զարարածս Արարչին, զի որ արարն, Նա միայն կարէ փոխել։
    16 Հարցումն. Նա աւանիկ գիրք ցուցանեն, թէ առնէին կախարդքն, զոր ինչ Մովսէս առնէր։
    17 Պատասխանի. Ընդ բարբառ բանի՞ցն նայիցիս, թէ՞ ընդ ճշմարտութիւն իրացն. թէ արդարեւ որպէս Մովսէսն առնէր ճշմարտութեամբ, ոչ էր պարտ զՄովսիսի արարեալս առնել։ 18 Նա աւանիկ ճշմարտութիւնն զոչ ճշմարտութիւնն յայտ առնեն, զի կանգնէր մի վիշապն եւ զբազում վիշապս կլանէր, եւ ստուեր եւ նմանութիւն եւ տեղի անգամ ոչ երեւէր։ 19 Ապա մինչ ի կախարդքն դարձան հարուածքն` կեղք ու խաղաւարտք` յայտնի եղեւ ստութիւն նոցա, եւ ի հարկէ խոստովան եղեն, թէ ձեռն Աստուծոյ է։ 20 Բայց թէ կարող լեալ էին, զյարուածսն ի Մովսէս եւ յԱհարովն դարձուցանէին։
    21 Հարցումն. Մովսիսի ոչ կարէին առնել ինչ, զի Աստուած ընդ նմա էր, բայց մեղաւորաց կարեն առնել չար եւ բարի։ 
    22 Պատասխանի. Ոչ միայն մեղաւորաց չեն ձեռնհաս կախարդք բարւոյ եւ չարի, այլ եւ ոչ անասնոց անմտից, բայց զոր Աստուած մատնէ. այլ առանց Աստուծոյ ոչ կարեն սպանանել, զի ի Տեառնէ են ելք մահու։ 23 Սպասէ մեղաւորն արդարոյն, այլ Տէր ծիծաղեսցի զնոքաւք եւ ոչ մատնէ զնա ի ձեռս նորա։ 24 Նա եւ ոչ ճնճղուկ անկանի յորոգայթ առանց հրամանի Հաւր ձերոյ, որ յերկինս է, զի ամենայն ինչ Նովաւ եղեւ եւ Նովաւ (var. Աստուծով) անցանէ։
    25 Հարցումն. Կայէն առանց Աստուծոյ սպան զԱբէլ, եւ սպանողն Կայինի առանց Աստուծոյ սպան զԿայէն, եւ Հերովդէս` զՅովհաննէս, եւ ամենայն արդարքն առանց Աստուծոյ մեռան յանաւրինաց։
    26 Պատասխանի. Զի թէ լինի մարդ առանց Աստուծոյ, եւ մեռանի։ 27 Ոչ պոռնկորդին Աստուծոյ հրամանաւն լինի, եւ ոչ մեղաւորն Աստուծոյ հրամանաւն մեռուցանէ զարդարն, այլ սատանայ է պատճառ չարեացն։ 28 Աստուած հրեշտակաց անքննելի է եւ անհասանելի ամենից, զի որ քննէ զծով` մեռանի։ 29 Լինելութեան պատճառ Աստուած է, զի աւրհնեաց ի սկզբանէ զարդարն աճել եւ բազմանալ. ի մերձենալ արուին յէգն Աստուծոյ հրաման կատարի, լինի աճումն ըստ նախակարգ հրամանի Աստուծոյ։ 30 Աստուած է պատճառ լինելութեան եւ ոչ սատանայ, որպէս ասէ. Առանց Աստուծոյ եղեւ եւ ոչինչ։ 31 Սատանայ հրապուրանաց է պատճառ։ 32 Նոյնպէս եւ մահու հրաման յԱստուծոյ է. Յորում աւուր ուտիցես` մեռցիս. եկեր եւ մեռաւ։
    33 Եկն Քրիստոս եւ եսպան զմահ եւ կենագործեաց զմարդիկ։ 34 Ինքն Քրիստոս Իւրով կամաւքն մեռաւ յանաւրինացն եւ արդարոցն թոյլ ետ մեռանիլ յամբարշտացն, զի ուրախասցին յարքայութեանն, որպէս եւ գրեալ է. Ընդ Քրիստոսի մեռանին, ընդ Նմին եւ թագաւորեսցեն։
    35 Արդ, այնք որք զԱստուծոյ փառս եւ զպատիւ արարչութեանն սատանայի տան, ի հուր գեհենի է ժառանգութիւն նոցա։
    36 Հարցումն. Եթէ կարիցե՞ն կախարդք որդիս տալ ամլոց եւ զմէջ (var. ի մէջ) ստնտուկս (իմա՛ զմէջ սկնդուկս) բարի առնել.։
    37 Պատասխանի. Ամլութեան բազում պատճառք են. այն զոր Աստուած արգելեալ է, չէ ոք որ նմա ձեռնհաս կարէ լինել` ոչ կախարդ եւ ոչ բժիշկ։ 38 Բայց եթէ պատճառք ցաւոց ինչ իցէ (var. են ինչ), զայն կարող են եւ բժիշկք ուղղել Աստուծոյ ազդեցութեամբն դեղովք։ 39 Այլ առանց Աստուծոյ թէ եւ ամենայն բժիշկք եւ կախարդք ժողովէին` ոչ կարէին Սառայի որդիս տալ։ 40 Զոր ձեռն վերնոյն փակեալ է, չէ ոք որ լուծանէ։
    41 Հարցումն. Դիւահարութեան պատճառ ի՞նչ է մարդկան։
    42 Պատասխանի. Վասն հպարտութեան մարդկան լինի, զի որդի որ մտավարժ է եւ իմաստուն, գան ոչ ըմպէ. իսկ որ անմիտ է, հանապազ գանալից է։
    43 Հարցումն. Մեղաւորք վասն մեղաց տանջին, իսկ տղայոց անմեղաց զի՞ տիրիցեն դեւք։
    44 Պատասխանի. Զամենայն մարդ յորդեգրութիւն կոչէ Աստուած, որպէս զԻսրաէլն. Նա է որդի իմ անդրանիկ Իսրաէլ, եւ Որդիս ծնայ եւ բարձրացուցի։ 45 Արդ, եթէ փակեալքն ընդ աւրինաւք որդիք կոչին, որչափ եւս առաւել ազատեալքս, զոր(ոց) ասէ իսկ. Ետ նոցա իշխանութիւն որդիս Աստուծոյ լինել։
    46 Արդ, զի իբրեւ յորդիս մատուցեալ է ի մեզ Աստուած առ երբեմն խրատել (հարկանէ) զանասունս մեր, երբեմն զանդաստան եւ զայգիս մեր, զի հայելով ընդ այն ի միտ առցուք մտանել ընդ լծով երկեղի ծառայել Տեառն։ 47 Ապա մինչ այսու եւս ոչ խրատիմք, ի մեզ առաքէ տանջանս պէս պէս ցաւոց եւ խեղութեամբ, մատնէ եւ դիւաց զտղայս մեր, զի ի միտ առցուք, թէ Արդարն հազիւ կեցցէ, իսկ ամբարիշտն ո՞ւր ապրի։
    48 Եւ տղայոցն յայն սակս պատահի այն (var. չիք այն)` զի մի՛ արդարն ի բարիս գործելոյ դադարեսցէ, եւ մի՛ մեղաւորն ի մեղս յամել կարասցէ։ 49 Եւ չէ այսմ պարտական, այլ չար գործք մարդկան բարկացուցանեն զԱստուած, եւ այնպիսի ցասմամբ մատնէ զտղայս մեր դիւաց։ 50 Զի որպէս այլոց հաւատովք բժշկեաց զանդամալոյծն եւ շնորհեաց նմա թողութիւն մեղաց, նոյնպէս եւ այլովք տանջանաւք ածէ յերկիւղ զբազումս. է` զի անմեղ տղայովք, եւ է` զի մեղուցելովք, որպէս եւ Ինքն միայն գիտէ Բարերարն։ 51 Եւ ոչ եթէ ի դատապարտութիւն ինչ մարդոյն ոգոյն լինի տանջումն դիւաց, այլ առաւել յարգահատութիւն. մանաւանդ թէ անմեղ ոք իցէ. եւ վասն այլոյ երկեղի ի միտսն արկանել մատնի յայնպիսի տանջանսն, զոր իբրեւ զմտրակ կախեալ ի տան (var. տուն) իշխանին` զարհուրեցուցեալ զտեսաւղսն, նոյնպէս եւ տղայոցն լլկանսն ի զղջումն ածէ զմեղաւորսն։
    52 Այլ ասեն` կախարդք յղեն զդեւսն եւ հանեն։ 53 Կախարդք զդեւս ոչ կարեն հանել. Տէրն ասաց. Սատանայ զսատանայ ոչ հանէ։ 54 Մարդ, որ զԱստուած թողու զսրբութիւն, զպահս, զաղաւթս եւ ի դիւթս եւ ի կախարդս ապաւինի եւ քակէ զյոյսն յԱստուծոյ, թոյլ տայ Քրիստոս դիւաց բնակիլ ի նմա եւ տանջել զնա եւ պահանջել զոգի նորա եւ տանել ի դժոխս, որպէս զոգիս անաւրինացն։ 55 Կախարդք դիւաց բագինք են եւ չեն համարեալ ի քրիստոնեայս։ 56 Ոչ զոք ի կախարդաց կարես տեսանել անցաւս եւ անդեւս։ 57 Նա եւ տեսանեմք զկախարդսն միշտ լլկեալ (var. ծնկեալ) ի դիւացն, եւ մանաւանդ մոլիքն, զի նախ ինքեանք մոլին եւ դիւահարին ի դիւացն կատաղութենէ եւ խոստանան տալ բժշկութիւն յուսացելոցն ի նոսա. բայց ոչ են ձեռնհաս, զի ի ձեռս Աստուծոյ է ամենայն, որպէս ասաց մարգարէիւն. Ես սպանանեմ եւ Ես կեցուցանեմ։
    58 Ոչ իշխէ սատանայ ի մարդ մտանել, բայց հրամանաւն Աստուծոյ, եւ ոչ լոկ ի մարդ, այլ եւ ոչ ի զեռունս։ 59 Բայց փորձիչ ետ Աստուած զսատանայ եւ փորձէ նովաւ, որպէս ասաց մարգարէիւն. Ա՛րկ արծաթ (var. զարծաթ) ի բովս, եթէ փորձ իցէ։ 60 Որպէս վասն նոցա փորձեցաւ Քրիստոս ի սատանայէ եւ ձեզ պատուիրեաց Քրիստոս յաղաւթս կալ, չմտանել ի փորձութիւն, այլ եւ զմեղսն համբերողս. այլ զի պատերազմասէր է չարն եւ խնդրէ կորուսանել զամենայն, Քրիստոս ասաց. Խնդրեաց սատանայ մաղել զձեզ. ըստ խնդրելոյն սատանայի ետ զնոսա ի փորձութիւն։ 61 Եւ իշխանութեամբն, զոր առեալ էին ի Քրիստոսէ, գնացին ի վերայ իժի եւ քարբի եւ կոխեցին եւ հարին զգետնի։
    62 Եւ ընդդէմ Յովբայ պարգեւաբաշխ եղեւ սատանայ յասելն Աստուծոյ ցսատանայ. Նայեցար ընդ Յովբ. եւ ետ զնա եւ զորդիս նորա եւ զստացուածս նորա։ 63 Ետ յաղթութիւն Յովբայ վասն արդարութեանն, հար զչարն եւ յաղթեաց նմա եւ հռչակեցաւ։
    64 Այլ Աստուած տայ ի փորձութիւն զամենայն ոք, վկայէ Մկրտիչն, ասէ. Գայ այլ զկնի իմ, Որոյ հեծանոցն ի ձեռին Իւր` սրբել զկալ Իւր եւ ժողովել զցորեանն յշտեմարանս եւ զյարդն այրեսցէ անշէջ հրով։ 65 Յայտ արար համառաւտ, թէ որպէս շեղջ կալոյ առանց հողմածին աւդոյ չսրբի, նոյնպէս եւ մարդ առանց յաղթելոյ սատանայի ոչ կարէ մտանել յարքայութիւնն։
    66 Եւ զէնք սատանայական պատերազմի այս են` կախարդութիւնք, թովչութիւն, դիւթութիւն, ատեղագիտութիւն եւ նմանք նոցին։ 67 Զոր ասէ Մեղս մահու չափ` այս են. հայհոյութիւնք։ 68 Ամենայն մեղաց թողութիւն կայ ապաշխարութեամբ, բայց վասն սորա համառաւտ վճիռ ետ Տէրն մեր Քրիստոս. Որ զՀոգին Սուրբ հայհոյէ, մի՛ թողցի նմա։ 69 Վասն այսորիկ ասէ. Մի՛ թողցի, զի ոչ լինի արժանի ապաշխարութեան. որպէս հովիւ, զի թափէ զոչխար ի գազանէ եւ տեսանէ պատառեալ զորովայնն, թողու զգէշն ի գազանն եւ ի բաց գնայ, նոյնպէս անտես առնէ հովիւն Քրիստոս եւ թողու զհայհոյիչ Հոգւոյն Սրբոյ։ 70 Վասն որոյ ասէ առաքեալ. Կամակար մտաւք եթէ յանցանիցեմք յետ ընդունելութեան գիտութեան, այնուհետեւ անաւգուտ է վասն մեղաց պատարագ։ 71 Եւ ամենայն ոք որ քրիստոնեայ է եւ լուսաւորեալ է յաւազանէն Հոգւովն Սրբով եւ ապստամբ է յԱստուծոյ ի ձեռս է սատանայի եւ հալածական առնէ զՍուրբ Հոգին յինքենէ եւ դիւաւք վարի եւ պէս պէս հմայիւք եւ կախարդութեամբ` այնպիսին չլինի ապաշխարութեան արժանի, եւ չտայ նմա սատանայ թոյլ ապաշխարել։ 72 Վասն այնորիկ գրեցան, թէ` Են մեղք, որ մեղք են, եւ է, որ մահու չափ է։
    73 Ըստ որում եւ Վասն Յուդայի ասաց Քրիստոս, թէ` Մինդ (var. միդ) ի ձէնջ սատանայ է. եւ թէպէտ եւ գողութեամբն ջանացաւ սատանայ առնել զնա բագին, սակայն առանց Քրիստոսի ոչ կարաց մտանել, այլ յորժամ ետ զպատառն եւ ասէ. Արա՛ զինչ առնելոց ես։ 74 Յետ տալոյն զպատառն, ապա եմուտ ի նա սատանայ։ 75 Եւ դիւահարք իսկ, որ տանջէին ի դիւաց, թէ ոչ պահպանող զաւրութեանցն պահէր, չարաչար ախտիւն խեղդէին զնոսա։ 76 Այլ ոչ լոկ զդիւահարսն, այլ եւ զիւրեանց իսկ պաշտաւնեայսն թէ ոչ Աստուծոյ ահն պահէր` ազգի ազգի խեղդութեամբք խեղդէին, բայց չեն ձեռնհաս եւ մտաբերել չիշխեն։
    77 Հարցումն. Ծնունդք են դիւաց եւ մահ, աճեն եւ պակասեն.։
    78 Պատասխանի. Նախ զայն տեսցուք, թէ գո՞ն այլ արարածք բանաւորք քան զհրեշտակս եւ զմարդիկ եւ զդեւս, եւ ապա եկեսցուք յայն, թէ իցէ՞ն դիւաց կէս մարմնաւորք եւ կէս անմարմինք։ 79 Զի չեն այլ արարածք բանաւորք, քան զերեք ջոկ, յԱստուածային Գրոց եւ ի բնութենէ արարածոց յայտ է։ 80 Թէպէտ եւ ասեն յուշկապարիկք եւ համբարուք եւ պարիկք եւ պայք, ըստ կարծեալ մտաց մարդկան ասին եւ ոչ ըստ բնութեան, զի դիւաց է կերպարանս ցուցանել, եւ մարդիկ զկերպարանս անուանադրեն, որպէս յորժամ քաղաքք եւ գեւղք աւերեսցին, եւ անդ դեւք բնակեսցեն եւ կերպս կերպս զանձինս ցուցանիցեն եւ մարդկան [ըստ] կերպի երեւման անուանս եդեալ` կոչեն զոմն յուշկապարիկ, զոմն համբարու։ 81 Նոյնպէս եւ գրոց զանուանս նոցա` առ ի նշանակելոյ զսաստկութիւն աւերածի աշխարհի, յուշկապարկաց ասեն բնակել յաւերակս, զի ի յոյն լեզուն յուշկապարիկն իշացուլ թարգմանի։
    82 Արդ, ցուցանե՞ն, եթէ գտանի իշացուլք ի Բաբելովն. ուրեմն յայտ է` թէ լոկ անուանք են եւ ոչ տեսակք, եւ գիրք ըստ սովորութեան մարդկան խաւսից անուանեցին զդեւս, որ յաւերակսն Բաբելովնի բնակեալ են։ 83 Եւ նոյն ազդեցութեամբ դիւացն բարբանջեն մարդիկ, զծովացուլն ի կուսէ (իմա՛ ի կովէ) ասեն ելեալ, եւ զպայն ի գետոյ, եւ զառալէզն ի շանէ, եւ զխանդիռն (var. զխանդիրն) ի յիշոյ, եւ նահանգն (var. զնահանգն) ի ձիոյ։ 84 Եւ այս (var. այսք) ոչ եթէ տեսակք ինչ, այլ անուանք եւ եթ են հեթանոսական կռապաշտիցն։ 85 Զի որք զդեւսն պաշտէին` ի դիւացն հաջէին իբրեւ զշուն, եւ նոյն մոլորութեան սովորութիւն կալաւ զերկիր։ 86 Եւ ոչ ի քրիստոնէից դարձան ի բաց ի դիւապաշտ մոլեգնութենէ, եւ ոչ ոք էր յառաջնորդաց, որ հովուէր ըստ քարոզութեան Աւետարանին։ 87 Զայս զիարդ ոչ իմանայ, թէ ի մարմնաւորէ աներեւոյթ ոչ ինչ ելանէ եւ յաներեւութէն մարմնաւոր ինչ։ 88 Ոչ երբէք ի մարդկանէ ելեալ պայն, զորմէ ասեն` թէ երես ածէ, եւ ոչ ի կովուց ծովացուլ եւ ի ծովակի բնակեալ։ 89 Զի ցամաքային մարմնաւորի ոչ ինչ է հնար ի ջուրս բնակիլ եւ ոչ ջրայնոյ ի ցամաքի. եւ ոչ իշխան (իմա՛ ի շանէ) ինչ եղեալ, թէ ընդ աներեւոյթ զաւրութիւնս կայցէ (var. կացցէ), եւ զոր շլեզն կոչեն, թէ զվիրաւորս պատերազմի լիզեն եւ ողջանան. այն բարբաջանք հեթանոսաց են եւ պառաւանց առասպելք, մանաւանդ թէ դիւաց իմն մոլորութիւն։
    90 Այլ վիճեալ պնդին, թէ եւ մերումն զծովացլու ձայն հանապազ լսեմք, եւ ոմն թէ` զպայն իմ իսկ աչաւք տեսեալ է, եւ ոմն` զի զառալէզն իմ իսկ տեսեալ է լիզելով։ 91 Եւ այսպէս յամառին որպէս հեթանոսս եւ զայն ոչ իմանան, թէ դեւք լինին ի կերպարանս եւ հանեն ձայն ահագին։ 92 Եւ առաքեալ(ն) ասէ. Սատանայ կերպարանի ի հրեշտակ լուսոյ, որչափ առաւել եւս յանասնոց կերպարանս ի զարհուրեցուցանել զմարդիկ։ 93 Ոչ այդպէս, ասէն, այլ յառաջին ժամանակսն զխոցս պատերազմին ողջացուցին լեզուովն։ 94 Անմի՛տ, արդ, զի՞ չբժշկեն, ո՞չ նոյն պատերազմունք եւ արդ են։ 95 Ասեն. յայնժամ դիցազունք էին։ 96 Արժա՞ն է քրիստոնէից այնպէս խաւսել։ 97 Զի՞նչ իցեն դիցազունքն` անմարմի՞նք են, թէ՞ մարմնաւորք։ 98 Յայտ է թէ մարմնաւոր մարդիկ զմարդկան ուրուականս ի պաշտաւն առեալ դիս անուանեցին։ 99 Ապա եթէ անմարմինք էին, յայտ է թէ անմարմնոյն չէ մարթ թէ ընդ կանայս ամուսնանալ։ 100 Զի թէ այնմ հնար էր ծնուցանել. բայց ոչ էր հնար, զի որ անմարմինն է, նոյն եւ անսերմն է. զի սերմ մարմնաւորաց է եւ ոչ անմարմնոց։ 101 Զի որպէս ոչ գոյ ծնունդ (var. ծնունդք) դիւաց, նոյնպէս ոչ գոյ մահ. թէպէտ եւ անմահ Աստուածութիւնն է, սակայն անմահութիւն շնորհեաց հրեշտակաց եւ որդւոց (իմա՛ հոգւոց) մարդկան։ 102 Եւ դիւաց ոչ աճումն ունի եւ ոչ ծախումն, բայց մարդկան է աճումն ամուսնութեամբ (var. մարդկան աճումն ամուսնութեան) եւ մեռանիլ վասն պատուիրանազանցութեան մարմնով եւ ոչ հոգւով։ 103 Եւ այլ արարած ոչ գոյ, որով կերպարանել կարէ` ոչ վիշապ եւ ոչ այլ ոք, բայց հրեշտակք եւ դեւք։
    104 Հարցումն. Քաջք աներեւոյթ արարածք են Աստուծոյ, զպատերազմունս նոքա հարկանեն, զորս երէից (var. էրէից) նոքա հարկանեն եւ զարմտիս կալոց նոքա կրեն եւ զգինիս ի հնձանաց որպէս վիշապք զտոհմականս անդէոց ծծեն։
    105 Պատասխանի. Այսպիսի յիմարութեամբ լցեալ է երկիր։ 106 Մի՞թէ մարթ իցէ զայսպիսիսն քրիստոնեայ ասել։ 107 Ոչ քաջ լեալ է երբէք եւ ոչ վիշապ։ 108 Վիշապ բառ է, որ ինչ մեծ է յերկրի` վիշապ ասի ըստ Գրոց, թէ` Դու փշրեցեր զգլուխ վիշապին ի վերայ ջուրց. որպէս մարդ մեծանձն եւ յաղթանդամ` սկայ ասի։
    109 Հարցումն. Ասեն. քաջաց եւ վիշապաց տեարք (իմա` տաճարք) են ի լերինս բարձունս եւ բնակութիւնք, եւ զԱղեքսանդր կապեալ ունին ի Հռոմ եւ զԱրտաւանդ` ի Մասիս եւ զԱրուանդ` ի գետս եւ ի մառանս.։
    110 Պատասխանի. Յորդւոց մարդկան կենդանի են Ենովք եւ Եղիայ. այլ ամենեցուն զմահ ճաշակեալ է։ 111 Բայց մոլորութիւն դիւաց խաբեաց զդիցապաշտս Հայոց, թէ զԱրտաւազդ զոմն արգելեալ է վիշապաց ի Մասիս, եւ է կենդանի եւ նա ելանելոց է եւ զաշխարհ ունելոց։ 112 Եւ ուրումն յանմիտ իշխանաց Հայոց հարցեալ զղձապատումն հմաւորականս, թէ ե՞րբ լինիցի Արտաւազդայ գալ ելանել ի կապանաց, եւ նոցա ասացեալ. եթէ ոչ կամիս զելանելն նորա, հրաման տուր ընդ ամենայն աշխարհս Հայոց դարբնաց, որ աւր նաւասարդի է, ամենայն դարբին կռանաւ կոփէ ի վերայ սալի իւրոյ, եւ երկաթք Արտաւազդայ անդրէն հաստատին։ 113 Զնոյն հրաման կատարեն այժմ. ամենայն դարբին կոփէ կռանաւ իւրոյ ի վերայ սալի։
    114 Սոյնպէս մեծացուցանէ սատանայ առ աչաւք զվիշապն, զի յորժամ ահագինք երեւեցին` առցեն զնա ի պաշտաւն, թէ նահանգ ինչ իցէ գետոց կամ շահապէտ է։ 115 Յետ կարծեցուցանելոյն ինքն կերպարանի ստուերաձեւ երեւմամբ ահեղաձեւ տեսիլ, եւ զարհուրեցուցանել կերպարանի կամ վիշապ, կամ նահանգ, կամ շահապետ, զի այնու (var. այնիւ) զմարդիկ յԱրարչէն ապստամբեցուսցէ։ 116 Զի թէ էր նահանգ մարմնաւոր, ոչ երբեմն կնոջ պէս ցուլ անուն անուանին (var. անուանեն), ոչ մերթ մարդ երեւէր եւ մերթ աւձ, որով զաւձապաշտութիւն հնարեցաւ մուծանել յաշխարհս։ 117 Նոյնպէս եւ վիշապն` ոչ միանգամ վիշապ երեւէր, մերթ աւձ, միանգամ մարդ, որպէս ցուցաքն։ 118 Իսկ թէ մարմնաւոր ինչ է, ապա փոխի ոչ. այլ թէ ի կալս ջորի ոք երեւին եւ աներեւութանան, եւ ի դաշտս երագազգ (var. երագ ազգ ազգ) ձգին եւ ընթանան զհետ երէոց, դեւք կերպարանին առ ի մոլորեցուցանելոյ զմարդիկ։
6
ԳՐԻԳՈՐ ԼՈՒՍԱՒՈՐԻՉ
    
7
ՀԱՐՑՄՈՒՆՔ
    
