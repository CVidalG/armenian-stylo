ՅՈՎՀԱՆ ՄԱՅՐԱԳՈՄԵՑԻՎԵՐԼՈՒԾՈՒԹԻՒՆ ԿԱԹՈՂԻԿԷ ԵԿԵՂԵՑՒՈՅ ԵՒ ՈՐ Ի ՆՄԱ ՅԱՒՐԻՆԵԱԼ ԿԱՐԳԱՑՎԱՍՆ ՊԱՏԿԵՐԱՑ ԵՒ ՆԿԱՐԱԳՐՈՒԹԵԱՆՑՈՂԲ Ի ՎԵՐԱՅ ԱՆԱՊԱՇԽԱՐ ՄԵՂԱՒՈՐԱՑ    ՎԵՐԼՈՒԾՈՒԹԻՒՆ ԿԱԹՈՂԻԿԷ ԵԿԵՂԵՑՒՈՅ ԵՒ ՈՐ Ի ՆՄԱ ՅԱՒՐԻՆԵԱԼ ԿԱՐԳԱՑ    1 Երանելին Պաւղոս գրէ Եբրայեցւոցն այսպէս ասելով. Ստուեր հանդերձելոցն բարեաց ունէին աւրէնքն, եւ առակաւ աւրինակաւ պաշտէին երկնաւորացն։ 2 Եւ ապա ասէ զխորանէն եւ որոց ի նմա. Մարմնոյ, ասելով, արդարութիւնքն, որ մինչեւ ի ժամանակս ուղղութեանն։ 3 Եւ յետ այսորիկ զՔրիստոս քահանայապետ ասէ անձեռագործ խորանաւ, այս է՝ ոչ իբրեւ յարարածոց մարդ ոք ի մարդկանէ, այլ բանն որդի Աստուծոյ եղեալ մարդ ի սուրբ Աստուածածնէ կուսէն Մարիամա, առնլով ի նմանէ մարմին եւ հոգի եւ միտ եւ զամենայն ինչ որ է ի մարդն, բայց ի մեղաց։ 4 Եւ իւրով արեամբն ասէ եմուտ ի սրբութիւնսն՝ յաւիտենականս տուեալ մեզ զփրկութիւն։ 5 Եւ ապա յիշէ զաւրինաւորսն, եւ դարձեալ ասէ. Հարկ էր աւրինաւորացն այնպիսեաւք սրբել, եւ բուն իսկ երկնաւորաց առաւել եւս պատարագաւք քան զնոյնս։ 6 Զայս զքրիստոնէիցն ասէ։ 7 Եւ յետ այնորիկ ասէ. Ոչ եթէ ի ձեռագործ սրբութիւնս եմուտ Քրիստոս յաւրինակ ճշմարտութեանն, այլ ի բուն իսկ յերկինս, յանդիման լինել երեսացն Աստուծոյ վասն մեր։    8 Ահաւասիկ սիրելի իմ, հրաժարեա ի ձեռագործ սրբութենէ։ 9 Այլ յերկինս ասաց, այս է եկեղեցի. քանզի ի սմա հացիւն որ մատուցանի յանդիման Աստուծոյ Հաւր, եւ բաժակաւն գոհութեան, որ է մարմին եւ արիւն Քրիստոսի Աստուծոյ, տուեալ լինի փրկութիւն՝ սրբութեամբ ճաշակողացն, որդեգրութեան հոգոյն շնորհացն արժանացեալ։    10 Եւ յետ այլոց դարձեալ ի նմին թղթի յայտնագոյն եւս արտայայտէ զեկեղեցւոյ խորհրդոյ փեռեկումն առ հաւատացեալսն, հրաժարականաբար պատմութեամբ զաւրինացն ասէ. Ոչ էք մատուցեալ առ լեառնն շաւշափելի, ուր հուրբն վառեալ էր։ 11 Եւ ապա մի ըստ միոջէ նոյնպէս հրաժարելով, եւ հաւանականաբար պատմութեամբ ըստ եկեղեցւոյ ասէ. Մատուցեալ էք ի Սիոն Լեռան եւ ի քաղաք Աստուծոյ կենդանւոյ յԵրուսաղէմ յերկինս, եւ ի բիւրաւոր բանակս հրեշտակաց, եւ առ դատաւորն ամենեցուն Աստուած, եւ հոգիս արդարոց կատարելոց, եւ ի նորոց կտակարանաց միջնորդն Յիսուս։    12 Ահա քաջերեւելագոյն արտայայտեաց սուրբ առաքեալն զեկեղեցւոյ վերերեւութիւն, ոչ երկիր լինել՝ այլ երկինք, ոչ երկրային քաղաք՝ այլ վերինն Երուսաղէմ, ոչ երկրային տաճար՝ այլ երկնային առագաստ, ոչ իբրեւ ստացականաց հողեղինաց դասակցութիւն՝ այլ որպէս բանակաց հոգեղինաց եւ որոց ըստ նոցին։    13 Եւ արդ թուի ինձ լինել, ըստ սրբոյ առաքելոյն ակնարկութեան, կարգ քրիստոնէութեան աստուածային եւ երկնային յաւրինուածով կարգացն անցելոցն եւ ներկայիս եւ ապառնեաց ամանակացն ցոյցք ի ստորինս՝ վերբերելով զմեզ յզգալեացս եւ յերկրայնոցս յիմանալիսն եւ յերկնայինսն, միշտ տեսանելով զանդ լեալ կարգսն եւ զհանդերձեալն լինելոց յաւրինուածոց պատրաստութիւն։    14 Եւ արդ է եկեղեցի հարսն Քրիստոսի, զի զայս զեկոյց մեզ մեծն ի ծնունդս կանանց՝ ասէ. Ոյր հարսն է, նայ է փեսայ։ 15 Փեսայ Քրիստոս է, ըստ իւրում անսուտ բանին, եւ հարսն է եկեղեցի։ 16 Սոյնպէս եւ երկինք կոչին եւ երկնից երկինք, եւ երկնային առագաստ, եւ հարսնարան, եւ վերին Երուսաղէմ։ 17 Այսոքիւք անուամբք կոչի եկեղեցի, զորոյ զցուցանակն ունի յայտնապէս։    18 Բայց երկնիցս մեզ երկուք ցուցանին իմացուածք, այլ զի սկզբանէն, զանցեալն, զայժմուս, զներկայս, եւ այլ զապառնին՝ եւ զհանդերձեալն լինելոյ։    19 Իսկ եկեղեցի երկու խորանաւքս, թուի ինձ զայժմուս եւ զհանդերձեալն լինելոյ։ 20 Իսկ յիսկզբանէն մինչեւ ցապառնին մեզ այսպէս ցուցանէ պատմութիւնն։    21 Երկուք լինելն խորան, որ ասին երկինք, ի միումն ինքն իսկ Սուրբ Երրորդութիւնն, եւ յերկրորդումն անմարմնական դասքն հրեշտակաց, եւ որք վերագոյն քան զնոսա։ 22 Երկու անջրպետք վարագուրիցն իմանին, միովն՝ հրեղինաւն Սուրբ Երրորդութիւնն ծածկի յանմարմնոցն, եւ երկրորդն՝ ջրեղինաւս, անմարմին զաւրութիւնքն ի մարմնականացս։ 23 Զի յաղագս այնորիկ ոմն ի կատարելագունից սուրբ վարդապետացն այսպէս իմաստասիրեաց յաղագս Սուրբ Երրորդութեանն, ասէ. Միայնակ ի սուրբ սրբոցն ի ներքս շրջի, իսկ զարարածս ամենայն արտաքս եթող, զոմն առաջնովն եւ զոմն երկրորդովն արգելլով վարագուրաւն. առաջնովն զերկնայինսն՝ զհրեշտակականսն յաստուածութենէն, եւ երկրորդաւս զմեզ յերկնայնոցն։    24 Բայց որպէս սուրբ առաքեալն ակնարկեաց, սուրբ եկեղեցի երկրորդ խորանաւն հանդերձելոյ երկնիցն է նմանութիւն. զի այժմ ոչ ոք առ Սուրբ Երրորդութիւնն իմանի, բայց յապագայսն ամենայն արժանաւորքն ընդ նմա լինելոց են, որպէս որդին Աստուծոյ ծանոյց մեզ յաղաւթսն իւրում առ Հայր վասն ամենայն հաւատացելոց արժանաւորաց, ասէ. Որպէս դու, Հայր, յիս եւ ես ի քեզ, զի եւ նոքա ի մեզ իցեն։ 25 Եւ յետ սակաւուց ասէ. Ես ի նոսա եւ դու յիս, զի եղիցին կատարեալք ի մի։ 26 Եւ դարձեալ, ասէ վասն ամենայն սրբոց առ Հայր. Կամիմ, զի ուր եսն իցեմ, եւ նոքա անդ իցեն, զի յամենայն ժամ զփառսն իմ տեսանիցեն։    27 Զսոյն եւ սուրբ առաքեալն ասէ առ հաւատացեալսն. Քանզի մեռարուք եւ կեանքն ձեր ծածկեալ են ընդ Քրիստոսի. իսկ յորժամ Քրիստոս յայտնեսցի կեանքն ձեր, յայնժամ եւ դուք ընդ նմա յայտնեսջիք փառաւք։ 28 Եւ այլուր ասէ. եթէ չարչարանացն կցորդ լինիցիմք, եւ փառացն հաղորդ լինելոց եմք։ 29 Եւ դարձեալ ասէ. եթէ համբերեմք՝ ընդ նմին եւ թագաւորեսցուք։    30 Զնոյն եւ սուրբն Գրիգոր յայտնէ վասն արդարոցն, եթէ աստուածեղէն փառացն լինելոց են հաղորդք, ասէ, յորժամ յերկնից ծագեալ փառաւք Հաւր գայցէ Քրիստոս առաջի ամենայն հրեշտակագունդ զաւրուն, զձեռանէ առեալ զիւրոց սիրելեաց, առ ինքն հանեալ տանիցի յիւր աստուածեղէն բնակութիւնն, յանզրաւական կեանսն վայելեցուցանէ։    31 Ահա ցուցաւ եթէ արժանաւոր արդարքն ընդ աստուածութեանն են լինելոց ի հանդերձելումն յաւիտենին։    32 Իսկ սուրբ եկեղեցի երկրորդ խորանաւն հանդերձելոյ երկնի է նմանութիւն, ուր Ամենասուրբ Երրորդութիւնն է արժանաւորաւք որպէս ահա ցուցաւ։    33 Իսկ սուրբ սեղանն Սրբոյ Երրորդութեանն ծանուցանէ մեզ միասնականութիւնն, որպէս սուրբն Սահակ ուսուցանէ տեսլեամբ։    34 Իսկ ծածկեալն զգեստիւք արժանաւորաւք՝ այս ծածկեալ խորհուրդ ըստ ինքեան արժանի Սուրբ Երրորդութեանն, որ եւ այս ցուցաւ ի տեսլեան սրբոյն Սահակայ։    35 Իսկ պսակն՝ այս անզուգական պատիւ Սուրբ Երրորդութեանն, որպէս սուրբն Գրիգոր ասէ. մի պսակ Սուրբ Երրորդութեանն։    36 Իսկ նուիրանոցքն արծաթիք, սպասու սրբոյ սեղանոյն, այս բանք Տեառն, ընտրեալ եւ փորձեալ որպէս զարծաթ, որպէս ասէ կանխաւ մարգարէն, եւ յետոյ սուրբն Սահակ ուսուցանէ։    37 Իսկ խնկանոցն զսուրբ Աստուածածնին ունի զնմանութիւն, որպէս եւ սուրբն Գրիգոր զխնկանոցն յաւրինակ սուրբ կուսին Մարիամու ասաց. ասէ, Որպէս նա լի էր հոտով սրբութեան, այնպէս եւ սա հոգւովն սրբով եւ զաւրութեամբ Բարձրելոյն։    38 Իսկ հրառու նուիրանոցն թուի ինձ զհրեշտակապետին բերել զնմանութիւն առ սուրբ կոյսն աւետարանութեամբ։    39 Իսկ բուրումն անուշահոտ խնկոցն, այս յաւրինացն մեզ իմացեալ լիցի. քանզի անդ մատուցումն խնկոցն հաշտութիւն Աստուծոյ առ մարդիկ ցուցանէր։    40 Իսկ հաշտութիւն առ Աստուած՝ զմահն Քրիստոսի ասաց Առաքեալ. Հաշտեցաք, ասէ, ընդ Աստուծոյ մահուամբ Որդւոյ նորա։ 41 Զսոյն եւ Աւրհնութիւն Աւրհնութեանցն նշանակէ՝ խնկանոց զմահն Քրիստոսի լինել, ասէ, Նարդոս ետ զհոտ իւր, այս է մահն փրկչին Տն. ամենայնի։ 42 Եւ դարձեալ ասէ. Իջի ես ի պարտէզ խնկոց կթել զմուռս, այս է թաղումն Քրիստոսի։ 43 Եւ զի ոչ այլ ումեք այլ քահանայական դասուն է իշխանութիւն զայս ընծայս մատուցանել Աստուծոյ, այսուիկ եցոյց համանման լինել քահանային հրեշտակապետին, որ սովաւ ազդեցաւ սրբոյ Կուսին Մարիամու աւետարանութիւնն։ 44 Իսկ ի նմանէ մարմնանալովն ամենայն արարածոց եղեւ հաշտարար Քրիստոս արեամբ խաչին իւրոյ, որ ինչ յերկինս եւ որ ինչ յերկրի ի նոյն։    45 Իսկ բեմին վերամբարձութիւնն ցուցանէ յամենայն աստուածային ուղղութիւնսն յերկրէ ընծայեալս բարձր եւ կանգուն զհաւատոյ դաւանութիւն ճշմարտութեան, որով վերանան արդարքն ի ծանրութենէ աշխարհիս կենացն, ի թեթեւութիւն երկնից բնակութեանն։    46 Իսկ վարագոյրն անջրպետող զերկին ցուցանէ զատուցանել, զոր ինքն միայն գիտէ Սուրբ Երրորդութիւնն, զարժանիս առ ինքեան բնակութեանն։    47 Իսկ լապտերացն հանապազորդութիւնն ցուցանէ զմշտնջենաւոր լոյսն եւ զարդարոցն պայծառութիւնն։    48 Իսկ խորհրդանոցքն որ յաջմէ եւ յահեկէ, ցուցանէ զեկեղեցւոյ սպասուց եւ պատարագաց ընծայս, եւ զտուրս ողորմութեան առ աղքատս եւ տնանկս, որ եւ ի գանձանակս ժողովեալ բարեգործութիւնքն յերկինս պահին, առ Հաւրն հաւատոց, ըստ Փրկչին Բանին որ ասէ. Գանձեցէք ձեզ գանձս յերկինս։    49 Իսկ աւազանն, այս մշտածին որովայն հարսինն Քրիստոսի է, որ է եկեղեցի։ 50 Իսկ յաջմէ զմեզ, եւ յահեկէ նորին հարսինն Քրիստոսի. զի մատուցումն ի մէնջ յաջմէ է, զդասուն կայան խորհեալ է մկրտելովն եւ որդի Աստուծոյ լինել Հոգւովն շնորհաց։ 51 Իսկ յահեկէ նորին ծնողի, զի զկոչեցեալսն նախ՝ մերժէ ի դասուն կայանէ եւ նորին պետութեան գլխաւորի, եւ ապա մատուցանէ աջակողման դասուն արժանեաց հաւրն, եւ որոց ընդ նմա համապատիւք՝ Որդւոյն եւ Սուրբ Հոգւոյն, եւ ապա նոցին անուամբք ծնեալք ջրով եւ հոգւով ընծայէ որդեգրութեան անուամբք ժառանգս Աստուծոյ լինել։ 52 Իսկ զջրով եւ զհոգւով ծնունդն աւազանին՝ զայս սուրբն Գրիգոր ուսուցանէ, ասէ. Ջուրքն վերինք մածեալք բնակութիւնք են հրեշտակաց։ 53 Արդ զայս ջուրս իբրեւ զայն ջուրսն արար, զի ամենեքին հոգւով ի ջուրցն նորոգեալ հրեշտակասցին, եւ նոյն հոգի ի ջրոյն զամենեսեան յորդեգրութիւն մատուցանէ։    54 Իսկ յարեւելս ունել զգիր շինուածոյ եկեղեցւոյ հարսինն Քրիստոսի, այս յարեւելից սպասել գալստեանն փեսային, ըստ ինքեան Փրկչին բանին, որ ասէ. Զի որպէս փայլակն որ ելանէ յարեւելից եւ երեւի մինչեւ ի մուտս արեւու, այնպէս եղիցի գալուստ Որդւոյ Մարդոյ։ 55 Զնոյն եւ Երեմիա մարգարէ ակնարկեաց յառաջագոյն, հոմանունս ունելով Երուսաղէմի՝ եղական անուամբ զամենայն եկեղեցիս Քրիստոսի, ասէ. Արի Երուսաղէմ եւ հայեաց ընդ արեւելս եւ տես զեկեալ փրկութիւն քո յարեւելից. եւ այս թէպէտեւ ի դարձ գերութեանն Բաբելոնի նշանակ է, այլ ստոյգ ի միւս անգամ գալուստն փրկչին իմանի, փրկելով զժողովուրդ եկեղեցւոյ ի գերութենէ մահու եւ ապականութեան։    56 Իսկ ազդարարութեան ժամուցն մեզ հնչման լսումնն, այս հրեշտակական փողոյն գոչման լսումն իմանի։ 57 Իսկ սորին թողուլ զմարմնոյ ջան ի վաստակոց եւ միաբան յեկեղեցին հասանել, եւ անդ կատարել զպաշտաւնն։    58 Ահա այս արդարեւ յերկրէ եւ յերկրայնոցս զմեզ մերժելով յերկինս եւ առ երկնայինսն զմեզ մերձեցուցանէ, որպէս ի հարիւրերորդ երեսներորդ առաջներորդ սաղմոսին մեզ զեկուցանէ հոգեհնչողութիւնն. քանզի անդ ոչ տալ քուն աչաց ասէ, եւ ոչ նինջ արդեւանաց, եւ ոչ հանգիստ իրանա[ն]ց, մինչեւ գտանել զտեղի յարկի Տեառն Աստուծոյ Յակոբայ. եւ տեղի յարկի Տեառն Աստուծոյ Յակովբայ երկինք են, որ մեզ յերկրի եկեղեցի ասացաւ՝ առակաւ երկնից աւրինակեալ։    59 Իսկ զատումն պաշտաւնէիցն, զայս յառաջակայքն մեզ նորին սաղմոսի ուսուցանեն. քանզի առ եկեղեցի ասէ. Քահանայք քո զգեցցին զարդարութիւն, եւ սուրբք քո ցնծալով ցնծասցեն։ 60 Իսկ պաշտաւնեայք սեղանոյն, այս քահանայիցն ըստ սաղմոսին զարդարութիւն զգենուլն, որ դասակցին ընդ հրեշտակս։    61 Իսկ հայրապետն, որ նա ինքն է գլուխ եպիսկոպոսաց, միջնորդ Աստուծոյ եւ մարդկան, այս աւրինակ է կենարարին, որպէս սրբոյն Գրիգորի ի տեսլեանն ասացաւ, ասէ. Քահանայապետութիւնն աւրինակ է Աստուծոյ պատկերին, մարմնացելոյ Որդւոյն Աստուծոյ։    62 Իսկ եպիսկոպոսք եւ քահանայք եւ սարկաւագունք եւ կէսք սարկաւագացն եւ գրակարդացք եւ սաղմոսասացք եւ այլ պաշտաւնեայք, խոնարհագոյն մի քան զմի, ահա այս ըստ վերին անմարմնական դասուցն երկնային զաւրացն եւթն տեսանին մեզ որոշեալ պաշտաւնեայք՝ ըստ Բարսղի եւ Գրիգորի եղբարցն, սրբոց եպիսկոպոսացն հարցաքննական վարդապետութեանն վասն երկնայնոցն։    63 Իսկ արանց եւ կանանց կարգ զատուցեալ յեկեղեցւոջ, այս ըստ սաղմոսին արդարեւ սրբոցն ցնծալով ցնծալն, որք արժանացեալք երկնաւոր մտիցն կայանի, այս է եկեղեցւոյ, ցնծան ուրախացեալք յաստուածային պատգամացն ցնծութեանց։ 64 Եւ ահա այսոքիկ ի նոսին յաւելեալք, ինն թուին զատուցեալ դասք, ըստ Դիոնէսիոսի Արիսպագացւոյ վարդապետութեանն, որ ի հրեշտակսն խաւսիցի։ 65 Եւ զի ըստ նոցին թուոց են պաշտաւնեայք եկեղեցւոյ, սուրբն Գրիգոր ի տեսլեանն ասէ զմկրտելոցն եթէ խառնեցան ի զաւրս լուսեղէնս. եւ ինքն ի Վարդապետութեանն ասէ, թէ փոխանակ հրեշտակացն, որ կործանեցան յաստուածակիր սպասաւորութենէն, որդիք մարդկան հրեշտակասցին եւ կալցեն զնոցա տեղի. զի թիւք կարգեալք փառաւորութեանցն անխախուտ պահեալք լիութեամբն, ուստի ի հասարակաց համեմատութենէ անտի գովեստքն աճեցեալ զաւրասցին։ 66 Հասարակաց ասելով համեմատութիւնն՝ եցոյց, թէ ընդ ամենայն լուսեղէնսն խառնեալ դասս երամանան։    67 Եւ զի երկնից աւրինակ է Եկեղեցի յերկրի, սակս այնորիկ զնոյն դասակցութիւնս ցուցանէ մեզ Տէր, իւրոց պաշտաւնէիցն թուով, որում փառք յաւիտեանս։    [ԴԱՒԹԱ՝1 ՄԵԾ ԿՈՂՄԱՆՑ2 ԵՊԻՍԿՈՊՈՍԻ3 ՎԱՍՆ ՊԱՏԿԵՐԱՑ ԵՒ ՆԿԱՐԱԳՐՈՒԹԵԱՆՑ՝ ՀԱՐՑՈՒԱԾ4 Ի ՅՈՎՀԱՆՆԱՅ5 ՄԱՅՐԱԳՈՄԵՑՒՈՅ6]    1 [Ընդ այն ժամանակս, որ դեռ եւս վարէր զհայրապետութիւնն Աղուանից տէր Ուխտանէս եւ զկնի նորա՝ Եղիազար, եւ խռովութիւն եւ հերձուածք բազում ի կողմանս կողմանս գիտնաւորաց եւ տգիտաց լինէր, մարտ եւ մրցումն Յունաց եւ Հայոց, եւ աշխարհս Աղուանից անվրդով յայսցանէ մնայր, եհաս համբաւ իմն ի նոսա, եթէ ոմանք զպատկերս ոչ ընդունին, ոմանք մկրտութիւն ոչ առնեն, ոչ աղ աւրհնեն, ոչ պսակ դնեն հարսանեաց՝ յայս պատճառս, եթէ քահանայութիւն բարձեալ է յերկրէս։ 2 Վասն այսորիկ Դաւիթ՝ եպիսկոպոս Մեծ Կողմանց, խնդրեաց գրով ի Յովհաննայ վարդապետէ Հայոց զպատճառս իրացն։ 3 Եւ նա արար հմուտ այնմ իրացն ճշմարտապէս՝ այսպէս ասացեալ.]։    4 Աղանդդ այդ յետ առաքելոցն երեւեցաւ, եւ պատկերամարտութիւն նախ ի Հոռոմս երեւեցաւ, վասն որոյ ժողով մեծ եղեւ ի Կեսարիա։ 5 Հրամայեցին նկարել զպատկերս ի տան Աստուծոյ, վասն որոյ բարձրամտեալ նկարչաց՝ զինքեանս գերագոյնս կամէին առնել, քան զամենայն արուեստս եկեղեցականս։ 6 Ասէին. Մեր արուեստս լոյս է, զի ծերք եւ տղայք առ հասարակ վերծանեն, եւ զԳիրս Սուրբս սակաւք ընթեռնուն։ 7 Աստանաւր աղմկեալ՝ կրկին լինի ժողով, եւ քննեալ արդարացուցին զգրիչս եւ զվերծանողս եւ զմեկնիչս, եւ եդին յառաջ քան զնկարիչս։ 8 Եւ անտի մինչեւ ցՄովսէս՝ Հայոց կաթողիկոսն, այն աղանդ հերձուածին չէր յայտնեալ։    9 Ապա ընդ երկուանալ հայրապետութեանն Հայոց էր մեծ մարտ ընդ Մովսէս եւ ընդ Թէոդորոս՝ Կարնոյ եպիսկոպոս, զոր Փիլիսոփայապետն կոչէին։ 10 Սոքա եւ ուղղափառքս աղարտէին զՀոռոմոց ամենայն կրաւնսն։ 11 Եւ առնէր ժողով Մովսէս իւր կողմանն վարդապետացն եւ հրամայէր ամենեւին չհաղորդել ընդ Հոռոմսն՝ հնազանդեալսն Քաղկեդոնական ժողովոյն չարի, զի գործք նոցա ստութեամբ են. մի գիրս, մի պատկերս, մի նշխարս ի նոցանէ ընդունել։    12 Յայնժամ Թէոդորոս ետ հրաման ժողովել եպիսկոպոսացն Հայոց, որ ի նորայն կողմանն՝ ի Կարնոյ քաղաք, եւ ասէ. Պարտ է մեզ առնել կաթողիկոս։ 13 Եւ ածին զՅովհան ոմն սիւնական, ձեռնադրեցին եւ հնազանդեցան քաղկեդոնական կրաւնիցն։ 14 Եւ ոչ ոք ի նոցանէ եղեւ խնդրող ուղղափառ հաւատոյն, բայց յԵնոսեայ երանելւոյն, որ գնաց ի նոցանէ եւ եկն առ Մովսէս կաթողիկոս, զոր ուրախութեամբ ընկալան։ 15 Մովսէս նստէր ի Դուին կաթողիկոս. պատշաճեցան եւ նոքա՝ Հռովմայեցիքն Յովհաննու՝ կաթողիկոսարան յԱւանի, մաւտ առ միմեանս։ 16 Եւ էր խռովութիւն ի միջի նոցա՝ չընդունելով զՅովհաննու ձեռնադրեալսն։ 17 Ապա Յեսու անուն քահանայ եւ Թադէոս եւ Գրիգոր, որ ի Մովսէսի կողմանէն էին, գնացին ի Դունայ եւ ելին ի Սոդից գաւառն։ 18 Եւ բնակելով յանապատսն, զի կրաւնաւորք էին, սկսան ուսուցանել, եթէ զպատկերս, որ յեկեղեցիս են նկարեալ, ի բաց ջնջեցէք եւ ընդ աշխարհական քահանայս մի հաղորդիք։ 19 Եղեւ խռովութիւն ի գաւառին, եւ համբաւն եհաս առ Մովսէս հայրապետն։ 20 Եւ իսկոյն գրեաց, եթէ՝ փութով այսրէն եկայք։ 21 Նոքա ոչ անսացին հրամանին, այլ անտի գնացեալ բնակեցան ի ձերում Արցախական գաւառս։    22 Եւ հարցեալ հայրապետին զգիտնաւորսն իւր, եթէ զիարդ է մարդկան այն գործն, նոքա՝ զոր վասն Հռոմայականն էր թիւրութիւն՝ ետուն պատճառս։ 23 Ապա գրեցին նամակ, թէ մի ոք իշխեսցէ խոտել զնկարս, որ յեկեղեցիս է։ 24 Եւ ի վախճանել հայրապետին Մովսէսի եւ տիրել Խոսրովու Հայոց՝ միաւորեցաւ երկիրն։ 25 Եւ նստուցին հայրապետ զԱբրահամ՝ ճշմարիտ եւ ընտիր այր, որ զուրացող ժողովն Քաղկեդոնի նախ եբարձ նզովիւք եւ ապա ձեռնադրեցաւ։    26 Իսկ պատկերամարտքն, որ իջին յԱղուանս, պղտորեցին զերկիրդ ձեր։ 27 Ապա Գարդմանայ տէրն կալեալ զերեսին արսն, որոց անուանքն ի թղթիդ են, ետ կապանաւք ածել ի Հայս։ 28 Եւ եղեալ նոցա յանդիման մեզ՝ հարցաք, թէ յոր պատճառս չընդունիք զմարմնացելոյ Աստուծոյ զպատկերն։ 29 Ետուն պատասխանի, եթէ արտաքոյ է պատուիրանաց եւ եթէ կռապաշտից է գործդ այդ, որոց զամենայն արարածս ի պաշտաւն էր առեալ. մեք ոչ պագանեմք երկիր պատկերաց, զի չունիմք հրաման ի Գրոց։ 30 Ապա մեր յայտ արարեալ զՄովսիսականն ի խորանին նկարակերտութիւն եւ զՍողոմոնեան տաճարին զանազան քանդակագործութիւնսն, զնոյն կերպագրեալ եւ ի մեր եկեղեցիս, զայս եւ որ նման է սոցին ասացեալ՝ զթիւրութիւն նոցա ուղղեցաք։    ՈՂԲ Ի ՎԵՐԱՅ ԱՆԱՊԱՇԽԱՐ ՄԵՂԱՒՈՐԱՑ    1 Խոստովանողք փութացարուք ջանալ ապաշխարել յաւուրս մեր,2 Զի աւր ահեղ կա առաջի, ահեղ ատեան եւ հուր անշէջ.3 Աստէն լաց[ց]ուք եւ ողբասցուք, եւ խնդրեսցուք զթողութիւն,4 Զի ապրեսցուք յանշէջ հրոյն որ սպառնա մեղաւորաց.5 Միշտ հանապազ արտասուեսցուք գորովագին պաղատանաւք,6 Աղերսալի հառաչանաւք զքաւիչ մեղաց աղաչեսցուք.7 Անկցուք առ նա խոստովանել զոր արարաք աստ ի ծածուկ,8 Յայտնել ասել եւ ցուցանել զգաղտնիս մեղացն բազմութեան։9 Զի անդ քննին խորհուրդք մեր, եւ ցուցանին յանցանք[ըն] մեր,10 Յայտնին գաղտնիք սրտից մերոց, յաշխարհատես հրապարակին։11 Ես զարհուրեալ եմ եւ դողամ յորժամ լսեմ զձայն փողոյն,12 Որ տագնապաւ կոչէ զազինս ի մեծ ահեղ աւր ատենին։13 Զի չարաչար մարտեաւ ընդ իս ամենամեղն սատանայ,14 Եւ կարեվէր զիս արարեալ, հանեալ ընկեց յանմահ փառացն։15 Դառն ահագին չար պատրաստեաց զտարտարոսն գեհենին,16 Եւ սպառնա մեղաւորիս այրել ի հնոցն կայծականց։17 Որ [ոք] ունիք սէր սրբութեան, զիս ողբալով արտասուեցէք,18 Եւ ջերմագութ պաղատանաւք ինձ խնդրեցէք զթողութիւն։19 Քրիստոսասէրք իմ սիրելիք ինձ աւգնեցէք վիրաւորիս,20 Եւ գորովով մեծ ողորմիւ աղաչեցէք առ Տէր վասն իմ.21 Հառաչանաւք զձեզ աղաչեմ, մեղուցելոյս ողբակցեցէք,22 Պաղատանաւք լացէք ընդ իս, ձայնակցելով իմ աղէտիս։23 Կականաբարձ զիս ողբացէք, եւ ձայնս առէք ողորմելիս,24 Զի չարաչար ըմբռնեցա ի չար նետից սատանայի։25 Միգապատեաց զիս թշնամին խաւարային ցանցիւքն իւրովք,26 Եւ սուր հանեալ վիրաւորեաց զոր աղաչեմ զձեզ բժշկել։27 Սուրբ հաւատոյ մանկունք, ուր էք, ողորմեցէք ինձ նեղելոյս,28 Եւ գթագին պաղատանաւք զքաւիչ մեղացն աղաչեցէք։29 Յաղաւթս ձեր ապաւինիմ եւ ինձ հայցեմ զթողութիւն,30 Զի զանազան եմ մեղուցեալ, եւ ոչ բաւեմ ապաշխարել։31 Ես զարհուրեալ եմ եւ դողամ յորժամ յիշեմ զիս մեծամեղս,32 Թէ յայն երկիրն է անցանել եւ զՏէր փառացն տեսանել։33 Քրիստոս գթած եւ ողորմած գթայ եւ յիս յամենամեղս,34 Զի (եւ) ես գտից ողորմութիւն ի գումարել մեծ ատենին։35 Զի աւր ահեղ կա առաջի եւ սոսկալի մեղաւորիս,36 Որ զգաղտնիս սրտիս քննէ եւ զծածկեալ խորհուրդս յայտնէ։37 Արդ աղաչեմ Տէր մարդասէր, զի յայնմ աւուր մի պահանջեր,38 Չար տանջանացն մի մատներ եւ կայծականց անշէջ հրոյն։39 Զի քեզ տացից փառս աւրհնութեան Հաւր եւ Որդւոյ եւ Սուրբ Հոգւոյդ,40 Որ միշտ աւրհնեալ ես յաւիտեանս, փառաւորեալ յաւիտենից։