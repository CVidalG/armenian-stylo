Որպէս ասացաք յետ վաթսուն ամի մահուանն Աղեքսանդրի թագաւորէ ի վերայ Պարթեւաց Արշակ Քաջ ի քաղաքին որ կոչի Բահղ Առաւօտին յերկրին Քուշանաց Եւ տայ պատերազմունս սաստիկս յոյժ թափելով յինքն զամենայն արեւելեայս Հալածէ եւ ի Բաբելովնէ զՄակեդոնացւոց իշխանութիւնն Լսէ եւ զզօրանալն Հռովմայեցւոց ի վերայ ամենայն արեւմտից եւ ծովու եւ թէ ի Սպանիացւոց թափեցին զբովսն ուստի ոսկի եւ արծաթն հատանի եւ զԳաղատացիս հարեալ ընդ հարկաւ արարին եւ զթագաւորութիւնն Ասիացւոց Հրեշտակս առաքեալ խնդրէր զդաշնաւորութիւն զի մի օգնեսցեն Մակեդոնացւոց ոչ տալով հարկս այլ պատարագս միայն ամի ամի հարիւր քանքարոյ Այսպէս տիրեալ ամս երեսուն եւ մի եւ յետ նորա Արտաշէս որդի նորա ամս քսան եւ վեց Զսա պայազատէ նորին որդի Արշակ որ կաչեցաւ Մեծ պատերազմի ընդ Դեմետրեայ եւ որդւոյն Դեմետրեայ Անտիգոնեայ քանզի ի վերայ նորա եկն ի Բաբելովն մոկեդոնական զօրու եւ պատերազմեալ ի գերութիւն ըմբռնեցաւ զոր կալեալ Արշակայ տարաւ ի Պարթեւս հանդերձ երկաթեղէն կապանօք ուստի եւ Սիրիպինդէսն կոչեցաւ Այլ իմացեալ եղբօր նորին Սիդիացւոյ Անտիոքայ զգնալն Արշակայ գայ ունի զԱսորիս Իսկ Արշակայ երկոտասան բիւրու անդրէն դարձեալ եւ Անտիոքոս ի սաստիկ ձմերայնւոյն հերքեալ պատահի նմա պատերազմաւ յանձուկ տեղիս եւ կորնչի հանդերձ զօրօքն եւ Արշակ տիրէ երրորդ մասին աշխարհիս որպէս յիրականացն պատմութեանց Հերոդոտեայ է ուսանել ի չորրորդէն որ յաղագս բաժանելոյ զբոլոր երկիրս յերիս մասունս եւ կոչել զոմն Եւրոպէ եւ զոմն Լիբիէ եւ զոմն Ասիայ որում եւ տիրեաց Արշակ 
Ի ժամանակին յայնմիկ թագաւորեցուցանէ զեղբայր իւր զՎաղարշակ աշխարհիս Հայոց զհիւսիսի եւ զարեւմուտս տալով նմա սահմանս Սա որպէս յառաջնում մերում մատենին գրեցաք այր քաջ եւ խոհեմ ընդարձակ տիրեաց ի վերայ սահմանաց իւրոց եւ կարգս կենցաղականս որչափ մարթէր սահմանեաց աշխարհիս եւ նախարարութիւնս եւ նոցին նախարարութեանցն նահապետութիւնս հաստատեաց զարս պիտանիս որք ի զաւակաց նախնւոյն մերոյ Հայկայ եւ յայլոց Քանզի յետ սանձահարելոյ զՄակեդոնացիս եւ դադարելոյ պատերազմացն սկիզբն առնէ բարեգործութեանց Պարթեւն քաջ նախ եւ առաջին փոխարէն բարեաց հատուցանելով առնն զօրաւորի եւ իմաստնոյ որ ի Հրէիցն Շամբատայ Բագրատ տալով նմա իշխանութիւն ազգաւ թագադիր լինել Արշակունեաց եւ որ ի նմանէ ծնեալ ազգ լինել կոչմամբ յանուն նորա Բագրատունի որ է այժմ մեծ նախարարութիւն ի մէջ աշխարհիս Քանզի այս Բագարատ նախաձեռն ընծայ ըստ կամաց մատոյց զինքն Վաղարշակայ յառաջ քան զպատերազմունսն Արշակայ ընդ Մակեդոնացիսն եւ սա ի դրան արքունի Իսկ ի ծայրս հայերէն խօսից կողմնակալ իշխան բիւրուց եւ հազարաց յարեւմուտից կուսէ Բայց դարձցուք անդրէն ի վեր պատմելով յաղագս պատերազմին Վաղարշակայ ընդ Պոնտացիս եւ որ ի Փռիւգիայ եւ վասն յաղթութեանն 
Յետ պատերազմին Արշակայ ընդ Մակեդոնացիս եւ ունելոյ զԲաբելոն եւ զարեւելս եւ զարեւմուտս Ասորեստանի միաբանէ եւ Վաղարշակ զօր բազում յԱտրպատականէ եւ ի Հայոց որ ի միջոցի աշխարհիս արս անուանիս եւ քաջս եւ զկոչեցեալն Բագարատ եւ որք ընդ նովաւ քաջք եւ ծովեզերեայսն մանկունս որք ի Գեղամայ եւ ի Քանանացւոց եւ Շարայի ծնունդք եւ Գուշարայ եւ առ թեր Սիսակեանսն եւ զԿադմեանսն եւ զնոցա մերձաւորսն որպէս թէ զկէս մասն աշխարհիս Հասանէ ի միջոց աշխարհիս վերագոյն քան զակունս մօրին մեծի յափն Երասխայ մօտ յԱրմաւիր որ ասի բլուր աւուրս շատս առնելով անդ որպէս պարտ է ասել զի ոչ գիտէին զկարգս ինչ Եւ աստի միաբանեալ զբոլոր կողմանս աշխարհիս հասանէ առ սահմանօքն Խաղտեաց Քանզի Ղազիկայ Պոնտոս Փռիւգիայ Մաժաք եւ այլք ոչ գիտելով զհամբաւ պատերազմին Արշակայ առ Մակեդոնացւոց պետութիւնն զմիաբանութիւն դաշտանցն հաստատուն պահէին Վասն որոյ ոմն Մորփիւղիկեայ միաբանեալ զասացեալ կողմանս զայսոսիկ եւ գրգռի ի պատերազմ ընդ Վաղարշակայ Բայց պատահեն միմեանց առ բարձրաւանդակի միոջ բլրով քարագագաթնիւ որ այժմ ասի Կողոնիայ եւ մօտեալք առ միմեանս ձիգ ասպարիսօք միջոցացն ամրանան կողմանքն երկոքին բովանդակ աւուրս 
Զկնի անցանելոյ բազում աւուրց ամրանալոյ կողմանցն երկոցունց գրգռի պատերազմն ի մերմէ կողմանէս դիմեալ վասն որոյ յարդարէ կամաւ կամ ակամայ Մորփիւղիկեան դիւրոյ կողման ճակատն հասանէ յանդուգն յարձակմամբ Քանզի այր սրտեայ էր եւ անդամովք երկար եւ ընդ իրեարս պատշաճ զոյգ մարմնոյն եւ ոյժ սաստիկ ունելով ամրացեալ պղնձով եւ երկաթով եւ այլովք ընտիր վառելովք ոչ սաստիկ ինչ թուով տապաստ յերկիր արկանէր արս ընտիրս եւ քաջս ի մանկանցն Վաղարշակայ եւ ջանայր անցանել հասանել յարքայն Հայոց ի մէջ խմբի մեծի եւ զինու ամրացելոյ Եւ մօտ անցեալ աջողեցաւ ձգել զսուինն քանզի էր կորովի եւ երկայնաձիգ հեռի զաշտէսն արձակեալ որպէս ի թռիչս սրաթեւ հաւուց Այլ ոչ ինչ կարի յամեցին ընդ մէջ անցանել արք քաջք եւ անուանիք ի զարմիցն Հայկայ եւ ասորեստանւոյն Սենեքերիմայ եւ հարեալ աշտէիւք զքաջն սատակէին եւ զզօրսն առաջի արկեալ ի փախուստ դարձուցանէին բազում վտակս արեան հեղեալ զերկիրն ոռոգանէին իբրեւ հեղեղօք անձրեւաց Եւ յայնմ հետէ դադարեալ խաղաղէր երկիրն նուաճեալ ընդ ձեռամբ Վաղարշակայ եւ Մակեդոնացւոցն դադարէր գոռն 
Եւ այսպէս կատարեալ կարգէ զկողմանս Մաժաքայ եւ զՊոնտացիս եւ զԵգերացիս դառնայ զհիւսիսեաւ առ ստորոտովն Պարխարայ ընդ մէջ Տայոց ի գիջին եւ ի մառախլուտ տեղիս մայրեաց եւ ի լօռաւէտս գեղեցիկ իմն կարգելով զերկիրն հաւասարելով զլեռնայինն եւ զջերմահոտն ի բարեխառն եւ ի զուգագեղեցիկ վայելչութիւն իւրոոյ թագաւորութեանն ամառնային ժամանակին հովանոցս պատրաստելով յորժամ զհիւսիսեաւ երթիցէ Գոմս զերկուս տափարակսն անտառախիտս հանդերձ լերամբքն կազմելով եւ որսոց տեղիս եւ զջերմութիւնն Կողայ ի մարմանդս այգեաց եւ բուրաստանաց Այլ խտրեմ աստ վասն սիրելի առնն յայտնի գրել զամենայն եւ մանրապատում զի անցի միայն զտեղիսն նշանակելով հաւաստի եւ զոճն ի բաց թողեալ վասն զկապ սիրոյ զհրաշալւոյն անխզելի պահելոյ Եւ աստ կոչեցեալ զվայրենի եկամուտ ազգն որ ի դաշտին հիւսիսոյ եւ որ զստորոտով մեծի լերինն Կաւկասոյ եւ որ ի հովիտս կամ ի ձորս երկայնաձիգս խորացեալս ի լեռնէն որ զհարաւով իջեալ մինչ ի դաշտաբերանն մեծ պատուէր տալով զաւազակութիւն եւ զմարդադաւութիւն ի բաց քեցել յինքեանց եւ հրամանաց եւ հարկաց արքունի հպատակ լինել որպէս զի միւսանգամ տեսեալ զնոսա առաջնորդս եւ իշխանս հանդերձ գեղեցիկ կարգօք հաստատեսցէ։ Եւ արձակէ զնոսա հանդերձ արամբք իմաստնովք եւ վերակացուօք յիւրմէ Եւ ինքն արձակեալ զարեւմտեայ բազմութիւնն իջանէ ի տեղիս խոտաւէտս մերձ ի սահմանն Շարայի զոր հինքն Անփայտ եւ վերին Բասեան կոչէին իսկ յետոյ վասն հատուածի Վզընդուր Բուլղարայ Վնդայ բնակելոյ ի տեղիսն յանուն նորա անուանեցաւ Վանանդ եւ անուանք շինիցն յանուն եղբարց եւ զարմից նորա անուանեալ կոչին մինչեւ ցայժմ Իսկ ի ցրտանալ հիւսիսոյ եւ ի դառն հողմ փչելոյ խաղայ իջանէ ի դաշտն մեծ եւ անդ զափամբ մօրին մեծի բանակի ի տեղւոջ ուր գետն մեծ ի ծովակէն հիւսիսոյ սկիզբն առեալ իջանէ եւ խառնի ի մօրն մեծ Եւ անդ կարգեալ զզօրս աշխարհիս եւ թողեալ յինքենէ վերակացուս եւ իւր առեալ զամենայն գլխաւորսն չուէ ի Մծբին 
Այս դրուագ մեծ եւ հաւաստի պատմութեամբ լի եւ արժանի բանից ողորկագունից եւ յոլովից Քանզի բազում ինչ աստ կարգաց եւ յօրինուածոց տանց ազգաց քաղաքաց եւ որ ինչ շուրջ զթագաւորութեամբն   զօրաց զօրապետաց կողմանց կողմակալաց եւ որ նման այսոցիկ Արդ նախ եւ առաջին օրինադրէ թագաւորն զինքն եւ զտուն իւր սկիզբն առնելով ի գլխոյ իւրմէ եւ ի թագէ Եւ զկոչեցեալն Բագարատ որ ի Հրէիցն շնորհակալութիւն նմա վասն յառաջագոյն անձնատուր ձեռնտուութեանն առ թագաւորն եւ միամտութեանն եւ քաջութեանն զյառաջասացեալ տանուտիրական պատիւն ազգին պարգեւելով եւ իշխել նմա թագ ի գլուխ դնել թագաւորին եւ կոչել թագադիր այլ եւ ասպետ եւ առանց ոսկւոյ եւ ականց զկրտսեր մարգարիտն երեքտակեան վարսակալ ածել յորժամ յարքունիս եւ ի տան թագաւորին շրջիցի Եւ զգեցուցանողս իւր զձեռէս ի զաւակէ Քանանացւոց եւ անուն կոչէ ազգին Գնթունիս ոչ գիտեմ էր աղագաւ Եւ թիկնապահս իւր զինու հանդերձ ի զաւակացն Խոռայ Հայկազնոյ արս ընտիրս եւ քաջս նիզակաւորս եւ սուսերաւորս եւ գլուխ նահապետութեան նոցա զՄաղխազ ոմն այր բարի եւ սրտեայ Բայց անուն ազգին զնախնականն պահէ Իսկ զԴատ ի զաւակէ Գառնկայ որ ի Գեղամայ ի վերայ որսոց արքունականաց կարգէ Որոյ որդի եղեալ Վարժ յանուն նորա անուանի ազգն բաց այս զկնի յաւուրս Ատաշիսի Եւ զԳաբաղ ոմն անուն ի վերայ կուտից եւ զԱբէլ սպասարար եւ գահաւոր եւ շէնս պարգեւէ նոցա յորոց անուն կոչին սապէս եւ նախարարութիւնքն Աբեղեանք եւ Գաբեղեանք Եւ զԱրծրունիսդ գիտեմ ոչ Արծրունիս այլ արծուի ունիս որք արծուիս առաջի նորա կրէին։ Թողում զառասպելացն բաջաղանս որ ի Հադամակերտին պատմին մանկան նիրհելոյ անձրեւ եւ արեւ հակառակեալ եւ հովանի թռչնոյ պատանւոյն թալկացելոյ։ Գիտեմ եւ զԳնունիսդ գինի ունիս որ զարժանի թագաւորին պատրաստէր զըմպելիսն որ սքանչելի իմն դտպեալ եղեւ ըստ գործոյն եւ անունն քանզի պատրաստէր զըմպելիսն արքայի յընտիր եւ ի համեղ գինեաց ունէր եւ կոչումն անուանն Գին ընդ որ կարի զուարճացեալ ասեն Վաղարշակ կարգէ ի թիւ նախարարութեան ազգաց։ Եւ են այս երկու տունքս ի զաւակէ Սենեքերիմայ Արծրունիք եւ Գնունիք։ Ասեմ եւ զՍպանդունիսդ ի վերայ զենարանաց եւ զՀաւունիսդ բազէակիրս եւ բազէակալս յաղագս ի մայրիս բնակելոյ։ Եւ եթէ առ ցոփս ինչ ոչ ունիցիս եւ զՁիւնականսդ ամարանոցաց պահակս եւ ձիւնակիրս եւ յառաջադիմութենէ ազատացեալս որպէս ընտանիք թագաւորաց։ Եւ գունդս եւ պահապանս դրան արքունի կարգէ զչորս զմի մի իւրաքանչիւր բիւրովք վառելովք ի նոյն ի հին ի զարմից թագաւորացն որք ի մերոյ նախնւոյն ի Հայկայ որք բուն ոստանն անուանեալ որք ընդ ժամանակս ժամանակս ժառանգութիւն ի հարանցն ընկալեալ գիւղս եւ դաստակերտս Իսկ աստ ուրեմն Պարսից թագաւորութեանն որպէս լսեմ այլս ոմանս յարուցեալ գունդս եւ ոստան անուանեալ ոչ գիտեմ թէ վասն սպառելոյ ազգին առաջնոյ թէ վասն ընդդիմութեան իրիք արդեօք շկապեալ եւ ի բաց ընկեցեալ զազգն զայլս ի տեղի նոցա յարուցին գունդս անուամբ արքունի Այլ առաջինն հաստատ ի զարմից թագաւորացն առաջնոց որպէս եւ այժմ ի Վրաց աշխարհին որ Սէփէծուլն կոչի։ Նա եւ ներքինիս հրամայէ ի նոյն ազգէ խզել եւ նահապետ նոցա զՀայր իշխան մասին յԱտրպատականէ մինչեւ ցՃուաշ եւ ցՆախճաւան եւ նահապետութեան ազգին սա մեծարոյ Բայց թէ որպէս կամ ուր սորա իրք անցին անյիշատակելի ես ոչ գիտեմ 
Բայց յետ կարգելոյ զտուն թագաւորին երկրորդ թագաւորութեանն լինէր ի զաւակէ Աժդահակայ Մարաց եղելոյ թագաւորի որ այժմ Մուրացեանդ կոչեն Քանզի ոչ ասեն նահապետաց ազգին Մուրացեան տէր այլ Մարացւոցն տէր Եւ թողու ի վերայ նորա զամենայն շէնս որք ի գերութենէն Մարաց Եւ յարեւելից կողմանէ զեզերբ հայկական խօսիցս կողմնակալս բիւրաւորս զերկուս ի ցեղից տանց նահապետութեանց զՍիսակեանսդ եւ որ ի Կադմեայ տանէն զորոց զանուանսն ի միում ի յառաջագունից ասացեալ ճառիցն կարգեցաք Յետ սորա մեծ եւ անուանի եւ բազմաբիւր զարեւելից հիւսիսոյ կողմանն կարգէ կողմնակալութիւն զայր անուանի եւ յամենայն գործ մտաւորութեան եւ հանճարոյ առաջին զԱռան առ մեծ գետովն որ հատանէ զդաշտն մեծ որ անուանի Կուր Բայց զայս գիտեա զի զցեղս զայս մեծ եւ անուանի մոռացումն եղեւ մեզ յառաջնումն մատենին յիշատակել զգունդն որ ի Սիսակայ որ ժառանգեաց զդաշտն Աղուանից եւ զլեռնակողմն նորին դաշտի ի գետոյն Երասխայ մինչեւ ցամուրն որ ասի Հնարակերտ եւ աշխարհն յանուն քաղցրութեան բարուց նորա անուանեցաւ Աղուանք զի աղու ձայնէին զնա Եւ ի սորա ծննդոց այս Առան անուանի եւ քաջ կարգեցաւ կողմնակալ բիւրաւոր ի Պարթեւէն Վաղարշակայ Ի սորա զաւակաց ասեն սերեալ զազգն Ուտէացւոց եւ Գարդմանացւոց եւ Ծաւդէացւոց եւ Գարգարացւոց իշխանութիւնսն Իսկ Գուշարայ որ յորդւոցն Շարայի ժառանգեաց զլեառն Մթին որ է Կանգարք եւ զկէս մասինն Ջաւախաց զԿողբ զԾոբ զՁոր մինչեւ ցամուրն Հնարակերտ Բայց զտէրութիւնն Աղոցայ եւ զսեպհականութիւնն Տաշրաց կարգէ Վաղարշակ ի զաւակացն Գուշարայ Հայկազնոյ Իսկ ընդդէմ լերինն Կաւկասայ կողմնակալ հիւսիսոյ կարգէ զմեծ եւ զհզօր ազգն եւ նահապետութեանն անուն կարդայ բդեաշխ Գուգարացւոց որ էր լեալ ի զաւակէ Միհրդատայ Դարեհի նախարարի զոր ածեալ Աղեքսանդրի թողու իշխան ի վերայ գերութեանն ի Վերիացւոց ազգացն զոր էած Նաբուգոդոնոսոր որպէս Աբիւդենոս պատմէ այսպէս ասելով Մեծազօրն Նաբուգոդոնոսոր որ ուժգնագոյն էր քան զՀերակլէս ի Լիբիացւոց եւ ի Վերիացւոց աշխարհն զօրաժողով լեալ հասանէր եւ վանեալ վկանդեալ ընդ ձեռամբ նուաճէր եւ զմասն մի ի նոցանէ յաջակողմն Պոնտոս ծովու տարեալ բնակեցուցանէրե Եւ է Վերիայն յեզր երկրի յարեւմուտս Իսկ ի հովտին մեծի Բասենոյ կարգէ նահապետութիւն զՈրդունին անուանեալ որ ի զաւակացն Հայկայ Իսկ զայր խոժոռագեղ եւ բարձր եւ կոպտարանձն եւ տափակաքիթ խորակն եւ դժնահայեաց ի զաւակէ Պասքամայ ի Հայկայ թոռնէ Տուրք անուն կոչեցեալ որ վասն առաւել ժահադիմութեանն ձայնէին Անգեղեայ վիթխարի հասակաւ եւ ուժով հաստատէ կուսակալ արեւմտից եւ յերեսացն անպիտանութենէ կոչէ զանուն ազգին Անգեղ տուն Բայց եթէ կամիս ստեմ եւ ես յաղագս նորա անյաջ եւ փցուն որպէս եւ Պարսիկք վասն Ռոստոմայ Սագճկի հարիւր եւ քսան փղոց ոյժ ասեն ունել Քանզի կարի իմն անյարմար թուէին եւ նմա երգ բանից վասն ուժեղութեանն եւ սրտեայ լինելոյն որք ոչ Սամսոնի եւ ոչ Հերակլեայ եւ ոչ Սագճկին յարմարին այս զրոյցք Քանզի երգէին նմա բուռն հարկանել զորձաքար վիմաց ձեռօք ուր ոչ գոյր գեզութիւն եւ ճեղքել ըստ կամաց մեծ եւ փոքր եւ քերել եղնգամբքն եւ կազմել որպէս տախտակ եւ գրել նոյնպէս եղնգամբք իւրովք արծուիս եւ այլս այսպիսիս Եւ յեզեր ծովուն Պոնտոսի դիպեալ նաւաց թշնամեաց դիմէ ի վերայ եւ ի խաղալն նոցա ի խորն իբրեւ ասպարէզս ութ եւ սա ոչ ժամանեալ նոցա առնու ասեն վէմս բլրաձեւս եւ ձգէ զկնի եւ ի սաստիկ պատառմանէ ջուրցն ընկղմին նաւք ոչ սակաւք եւ ամբարձումն ալեացն որ ի պատառմանէ ջուրցն վարէ զմնացեալ նաւսն բազում մղոնս Ո¯հ կարի է առասպելս այլ եւ առասպելաց առասպել Բայց քեզ զի է քանզի էր արդարեւ սաստիկ հզօր եւ այսպիսեաց զրուցաց արժանի Բայց զկնի դորա հաստատէ զմեծ նախարարութիւնն Ծոփաց ի Չորրորդն կոչեցեալ Հայս Այլ եւ զնախարարութիւնն Ապահունեաց եւ զՄանաւազեանն եւ զԲզնունականն ի նոյն զաւակացն Հայկայ ի բնակչացն գտեալ զպերճագոյնսն տեարս կարգէ յանուն շինից եւ գաւառաց կոչելով Այլ մոռացաք եւ զդժնեայ Սլաքն անուանեալ այր զոր ոչ կարեմ հաւաստեաւ ասել ի Հայկայ եթէ յառաջագունից քան զնա եղելոց յաշխարհիս զոր հին զրոյցքն պատմեն լինել բայց էր այր քաջ Զսա կարգէ սակաւ արամբք զլեառնն եւ որսալ զքօշսն որք անուանեցան Սլկունիք Այսպէս եւ ի նոյն իրս եւ զՄիանդակն անդառնալի եւ ի սմանէ Մանդակունիք Բայց յորդւոցն Վահագնի գտեալ արս որք ինքնակամ խնդրեցին զմեհենից պաշտամունսն պատուէ մեծապէս ի ձեռն տալով նոցա զքրմութիւնն եւ կարգէ ընդ առաջին նախարարութիւնսն եւ անուն կոչէ Վահունիս Սապէս եւ զԱռաւենեանսն եւ Զարեհաւանեանսն գտեալ ի զարմից առաջնոց թագաւորացն կարգէ ի նոյնանուանս աւանս Եւ զՇարաշան ի տանէ Սարասարայ հաստատէ բդեաշխ մեծ եւ կուսակալ յարեւմտից հարաւոյ յեզերս սահմանացն Ասորեստանի առ ափն Տիգրիս գետոյ գաւառս պարգեւելով զԱրձն եւ որ շուրջ զնովաւ եւ զլեառնն Տաւրոս որ եւ Սիմ եւ զԿղեսուրն ամենայն Իսկ զմոկացին ի նոյն գաւառէ գտեալ այր որ ունէր ընդ իւրեաւ սրիկայս բազումս նախարարութիւն հաստատէ Նոյնպէս եւ զԿորդուացիս եւ զԱնձեւացիս եւ զԱկէացիս ի նոյն գաւառաց Իսկ զՌըշտունիս եւ զԳողթնեցիս գտի պատմեալ ի Սիսականէն արդարեւ հատուած ոչ գիտեմ թէ յանուն արանցն զգաւառսն անուանեալ եւ թէ յանուն գաւառացն զնախարարութիւնսն կոչեցեալ Իսկ յետ այսր ամենայնի մեհեան շինեալ յԱրմաւիր անդրիս հաստատէ արեգական եւ լուսնի եւ իւրոց նախնեացն Եւ աղերսեալ որ ի Հրէիցն Շամբատայ Բագարատ որ եւ թագադիր եւ ասպետ հանդերձ հարկեցուցանող բանիւք թողուլ զօրէնս հրէութեանն եւ պաշտել զկուռս զոր ոչ առեալ յանձն ըստ կամաց թողու զնա արքայն Վաղարշակ Հրաման տայ եւ զքաղաքն Շամիրամայ նորոգել եւ յայլ բազում տեղիս շինել քաղաքս բազմաբնակս եւ շէնս գլխաւորս եւ մարդախիտս Եւ օրէնս իմն հաստատէ ի տան թագաւորութեան իւրոյ եւ ժամս որոշէ ելից եւ մտից եւ խորհրդոց եւ խրախճանութեանց եւ զբօսանաց։ Եւ կարգս զինուորութեանց եւ նոցունց առաջինս եւ երկրորդս եւ երրորդս եւ որ ի կարգին Եւ յիշեցուցանողս երկուս ի ձեռն գրոյ այլ ոմն զբարի յիշողութիւնս առնելով եւ այլ ոմն զվրէժխնդրութեանցն Եւ բարւոյ յիշեցուցանողին հրաման տայ ի բարկութեանն արքայի եւ յանիրաւ հրամանս յիշեցուցանել զիրաւն եւ զմարդասիրելն Իրաւարարս ի տանն արքունի իրաւարարս եւ ի քաղաքս եւ յաւանս Հրաման տայ եւ քաղաքացեաց մարդկան արգոյ եւ պատիւ լինել առաւել քան զգեղջկաց եւ գեղջկաց պատուել զքաղաքացիս որպէս զիշխանս եւ քաղաքացեաց մի կարի առ գեղջկօքն պերճանալ այլ եղբայրաբար վարիլ վասն բարեկարգութեան եւ աննախանձոտ կենաց որ է շինութեան եւ խաղաղութեան կենաց պատճառք եւ որ ինչ նման այսոցիկ Եւ քանզի բազում ունէր ուստերս պատշաճ վարկաւ ոչ ամենեցուն առ իւր կալ ի Մծբին վասն որոյ առաքէ զնոսա բնակել ի գաւառն Հաշտենից եւ ի ձորն նորին սահմանակալ որ է արտաքոյ Տարօնոյ ի նոսա թողլով զշէնս ամենայն հանդերձ յաւելուածով մտից առանձինն եւ ռոճկաց կարգելոց յարքունուստ Եւ միայն զառաջին որդին իւր որ կոչէր Արշակ պահէ առ իւր ի համար թագաւորութեան եւ զնորին ուստր զոր անուանեաց Արտաշէս եւ յոյժ սիրեաց քանզի էր արդարեւ տղայն կայտառ եւ հզօր մարմնով որպէս զի կարծիս հայեցողացն տալ որ ի նմայն աճելոց էին արութիւնք Եւ եղեւ այս յայնմ հետէ եւ առ յապայ օրէնք ի մէջ Արշակունեաց   միոյ որդւոյ բնակել ընդ արքայի փոխանորդ լինել թագաւորութեանն եւ այլոց ուստերաց եւ դստերաց գնալ ի կողմանս Հաշտենից յազգին ժառանգութիւն Բայց Վաղարշակ յետ այսպիսեաց արութեանց եւ բարեկարգութեանց մեռանի ի Մծբին թագաւորուեալ ամս քսան եւ երկուս 
Արշակ որդի Վաղարշակայ թագաւորէ ի վերայ Հայոց ամս երեքտասան նախանձաւոր եւ հետեւող հայրենեացն լեալ առաքինութեանց բազում կարգս ուղղութեան գործեաց պատերազմելով ընդ Պոնտացիս եւ նշանակ եթող յեզեր ծովուն մեծի զնիզակն իւր ասեն զբոլորատէգ որ էր արեամբ զեռնոց մխեալ ձգեալ ի հետեւակուց խորագոյնս նստոյց յերկանաքար արձանին զոր կանգնեաց ի ծովեզերն Զայս արձան բազում ժամանակս պատուեցին Պոնտացիք որպէս զառ ի յաստուածոցն գործ Իսկ ի գոռալն Արտաշիսի միւսանգամ ընդ Պոնտացիս ընկեցեալ ասեն զարձանն ի ծով Ի սորա աւուրս աղմուկ մեծ լեալ ի գօտիս մեծի լերինն Կաւկասու յաշխարհին Բուլղարաց եւ բազումք ի նոցանէ հատուածեալք եկին յաշխարհս մեր եւ բնակեցան ի ներքոյ Կողայ յարգաւանդահող եւ ի հացաւէտ տեղիս մինչեւ ի ժամանակս բազումս Ի սմանէ նեղեալ որդիք Բագարատայ վասն զկուռս պաշտելոյ երկուք ոմանք ի նոցանէ սրով կատարեցան արիաբար ի վերայ հայրենի օրինացն զորս ոչ պատկառեմ ասել հետեւող լինել Անանիանց եւ Եղիազարեանց Բայց այլքն յանձն առնուն այսչափ միայն ի շաբաթու հեծանել յորս եւ ի պատերազմունս եւ զմանկունս թողուլ անթլփատս յորժամ լինիցին քանզի անկինք էին Եւ հրամայեցաւ յԱրշակայ մի տալ նոցա կանայս յամենայն նախարարութեանց եթէ ոչ ուխտ պայմանի դիցեն թողուլ զթլփատութիւնն Զոր յանձն առնուն զերկուս զայս միայն այլ ոչ եւ զերկրպագութիւն կռոց Աստանօր սպառին բանք ծերունւոյն Մար Աբայ Կատինայ 
Սկիզբն արասցուք պատմել քեզ ի հինգերորդ գրոցն Ափրիկանոսի ժամանակագրի որում զկայէ Յովսեպոս եւ Հիւպողիտայ եւ այլք բազումք ի Յունաց Քանզի նա բովանդակ փոխադրեաց որ ինչ ի քարտէսս դիւանին Եդեսիայ որ է Ուռհայ որ յաղագս թագաւորացն մերոց պատմէր որ մատեանքն ի Մծբնայ էին փոխեալ անդր եւ ի Սինոպայ Պոնտոսէ ի մեհենական պատմութեանցն Մի ոք անհաւատասցի քանզի եւ մեզէն իսկ ականատես եղաք այնմ դիւանի Եւ վկայ քեզ ի մօտոյ երաշխաւորեսցէ Եկլէսիաստէ գիրք Եւսեբի Կեսարացւոյ զոր ետ թարգմանել երանելի վարդապետն մեր Մաշտոց ի հայ լեզու Խնդիր արասցես ի Գեղարքունի ի գաւառին Սիւնեաց եւ գտցես յառաջին հագներգութեանն յերեքտասաներորդ թուին զի վկայէ յԵդեսիայ դիւանին լինել ամենայն գործոց առաջնոց թագաւորացն մերոց մինչեւ ցԱբգար եւ զկնի Աբգարու մինչեւ ցԵրուանդ Որ եւ այժմ կարծեմ գտանի պահեալ ի նոյն քաղաքի 
Արտաշէս թագաւորէ Հայոց փոխանակ Արշակայ հօր իւրոյ ի քսան եւ ի չորրորդ ամի Արշականայ Պարսից արքայի եւ յառաջադէմ եղեալ ոչ զերկրորդականն ունի գահ այլ զաւագութեանն թեկն ածէ որում հաւանեալ յանձն առնու Արշական տալ նմա զնախագահութիւնն Քանզի էր այր հպարտ եւ պատերազմասէր որ եւ արքունիս իւր ի Պարսից աշխարհին շինեաց եւ դրամ առանձին զիւր պատկերն հարկանէր եւ զԱրշական ընդ իւրով ձեռամբ կացուցանէր թագաւոր Պարսից որպէս զՏիգրան որդի իւր Հայոց Բայց տայ զՏիգրան որդի իւր ցպատանի ոմն Վարաժ անուն որդի Դատայ որ ի զաւակէ Գառնկայ որ ի Գեղամայ քանզի էր պատանին նշաւակ ի նետաձգութիւն կորովութեան ուսուցանել զՏիգրան Զնա իշխան արքունականացն արարեալ որսոց եւ շէնս պարգեւեալ նմա զՀրազդան գետով յանուն նորա կոչի ազգն Վարաժնունի Բայց զդուստր իւր զԱրտաշամայ տայ կին Միհրդատայ ումեմն Վրաց բդեշխի մեծի որ էր ի զաւակէ Միհրդատայ Դարեհի նախարարի զոր կացուցեալ էր Աղեքսանդրի ի վերայ գերութեանն Վերիացւոց աշխարհին որպէս յառաջն պատմեցաք եւ հաւատայ նմա զկողմնակալութիւն հիւսիսային լերանցն եւ Պոնտոս ծովու 
Յայնժամ հրաման տայ Արտաշէս զօր յարուցանել յարեւելից եւ ի հիւսիսոյ բազում յոյժ մինչեւ ոչ գիտել նմա զհամարն այլ յանցս եւ յիջեւանս քար ըստ մարդաթուի կարկառ նշան բազմութեանն թողուլ Եւ խաղայ այնուհետեւ յարեւմուտս եւ ձերբակալ առնէ զԿրիւսոս թագաւոր Լիւդացւոց Եւ գտեալ յԱսիայ պղնձաձոյլ ոսկեզօծ պատկերս զԱրտեմիդեայ եւ զՀերակլեայ եւ զԱպողոնի տայ բերել յաշխարհս մեր զի կանգնեսցեն յԱրմաւիր Զոր առեալ քրմապետացն որ էին յազգէն Վահունեաց զԱպողոնին եւ զԱրտեմիդայն կանգնեցին յԱրմաւիր իսկ զՀերակլեայն զառնապատկերն որ արարեալ էր ի Սկիւղեայ եւ ի Դիպինոսէ կրետացւոյ զՎահագն իւրեանց վարկանելով նախնի կանգնեցին ի Տարօն յիւրեանց սեպհական գիւղն յԱշտիշատ յետ մահուանն Արտաշիսի Բայց Արտաշիսի նուաճեալ զցամաքս միջոցաց ծովուցն երկոցունց լնու զՈվկիանոս բազմութեամբ նաւաց ծառայեցուցանել կամելով զբոլոր արեւմուտս Քանզի մեծ յոյզք խռովութեանց եղեալ ի Հռովմ ոչ ոք ընդդիմանայ նմա հզօրապէս Այլ ոչ գիտեմ ասել յորպիսի ազդմանէ ահագին իմն աղմուկ լեալ շփոթից եւ բազմութեան զօրացն զմիմեանս կոտորեալ իսկ Արտաշէս փախուցեալ մեռանի որպէս ասեն յիւրոց զօրացն թագաւորեալ ամս քսան եւ հինգ Բայց եւ յԵլլադայ առեալ պատկերս զԴիոսի զԱրտեմիդեայ զԱթենայ զՀեփեստու զԱփրոդիտեայ տայ բերել ի Հայս որք ոչ ժամանեալ միջամուխ լինել յաշխարհս լսեն զբօթ մահուանն Արտաշիսի եւ փախուցեալ ընկենուն զպատկերսն յամրոցն յԱնի եւ քուրմք զնոցին զհետ լինելով դադարեն առ նոսա 
Զայս ասացեալ պատմագրացն Յունաց ոչ միոյ կամ երկուց այլ բազմաց ընդ որ տարակուսեալ մեր բազում խոյզ խնդրոյ արարաք Քանզի լուաք ի պատմութեանց ոմանց Կիւրոսի սպանեալ զԿրիւսոս եւ բարձեալ զթագաւորութիւնն Լիւդացւոց Եւ դարձեալ պատմի առարկութիւնն Կրիւսեայ եւ Նեքտանեբայ եւ է Նեքտանեբոսս այս վերջին թագաւոր Եգիպտացւոց ի Մանեթոսէ պատմեալ զոր ոմանք հայր Աղեքսանդրի ասացին Եւ գտանեմք զժամանակս Կրիւսոսի երկերիւր ամաւ յառաջ քան զՆեքտանեբայն իսկ զՆեքտանեբայ ժամանակս աւելի եւս երկերիւր ամաւ յառաջ եղեալ քան զառաջնոյն Արտաշիսի թագաւորի Հայոց Բայց քանզի բազումք են որ ասեն զԿրիւսոս մերոյ Արտաշիսի կալեալ եւ ոճով իմն պատմեն ես հաւանեալ եմ Քանզի ասէ Պոլիկրատէս այսպէս Վեհ ինձ Արտաշէս Պարթեւ քան զՄակեդոնացին Աղեքսանդր զի կալով յիւրում աշխարհին իշխեաց Թեբայ եւ Բաբելոնի եւ չեւ ընդ Ալիւս զետ անցեալ զլիւդականն սատակեաց զզօրս եւ կալաւ զԿրիւսոս եւ յառաջ քան յԱսիայ հասանելն յԱտտիկէ դղեկին քարոզեցաւ Աւա¯ղ բախտին միայն թէ ի տէրութեանն եւ ոչ ի փախստեան էր վախճանեալե Հանգոյն դմին ասէ Եւագարոս Փոքր Աղեքսանդրի եւ Դարեհի պատերազմն առ Արտաշիսի բաղդատեալ քանզի նոցայն ոչ ի փոշւոյն մաքուր երեւէր լոյս տուընջեանն այլ սա ծածկեաց նետաձգութեամբն եւ ստուերացոյց զարեգակն ձեռագործ գիշեր զմիջօրէիւ արարեալ Ոչ փախստեայ համբաւաբեր Լիւդացւոցն թողեալ այլ եւ զթագաւորն նոցին զԿրիւսոս ի տապակի հրամայեաց կացուցանել Վասն սորա եւ ոչ ուղխք զգետն ստուարացուցին արբմամբն ի ձմեռնային նուազութիւն իջուցանելով վասն զի եւ զթուոցն եցոյց տկար լինել բազմութեամբ զօրացն մինչ զի չափոյ պէտք եղեն առաւել քան զհամարոյ Նա ընդ այս ոչ հպարտացաւ այլ արտասուեաց ասելով Աւա¯ղ փառացս անցաւորիե Գրէ եւ Սկամադրոս այսպէս Խաբկանք լինէին հպարտացելոյն Լիւդացւոց Կրիւսեայ Պիւթիայ հարցուկն պատասխանելով Կրիւսոս անցեալ ընդ Ալիւս գետ քակեսցէ զիշխանութիւնսե Զոր նորա զօտարաց կարծեցեալ զինքն քակէ քանզի կալեալ զնա Պարթեւին Արտաշիսի հրամայեաց հանել յերկաթեղէն տապակ Իսկ Կրիւսոսի յիշեալ զբանսն Սողոնի Աթենացւոյ ասէ յիւր լեզուն Ո¯վ Սողոն Սողոն գեղեցիկս բարբառեցար ոչ երանել զբարեբախտութիւն մարդոյ մինչեւ ի վախճանե Եւ լուեալ որք մերձն կային պատմեցին Արտաշիսի եթէ զնոր ոմն աստուած կարդայ Կրիւսոս Եւ գթացեալ Արտաշիսի հրամայեաց ածել եւ հարցեալ եւ ուսեալ թէ զինչ է որ աղաղակեացն հրամայեաց ներել զտանջանսնե Գրէ եւ Փղեգոնիս Ամենեցուն թագաւորաց հուժկու եղեալ Պարթեւն Արտաշէս ոչ միայն զԼիւդացիս վանեալ եւ զԿրիւսոս կապեալ այլ յԵրէսպոնտոս եւ ի Թրակէ զտարերցն փոխեաց զբնութիւն ծովագնաց ընդ երկիր բերեալ լինէր եւ ընդ ծով հետեւակելով Թեթաղացւոցն սպառնալով եւ համբաւն հիացուցանէր զՀելլենականն Կործանեաց զԼակեդեմոնացիս փախոյց զՓոկէացիս Ղովկրացիք անձնատուրք եղեն Բիւտացիք մասն են ի կազմածոյ նորա առ հասարակ նմա Ելլադայ մատուցանէր զահն Յետ փոքու ժամանակի աղէտք անցին զամենեքումբք ոչ այնքան թշուառացաւ Կիւրոս ընդ Մասքութս պատերազմելով ոչ այսպիսի կիրս կրեաց Դարեհ ի Սկիւթացւոցն փախուստն եւ ոչ Կամբիւսէս յԵթովպացիս փոքր ի Քսերքսին յԵլլադայ զօրու երթալն թողլով նոցա զգանձս եւ զխորանս միայն կենդանի փախուցեալ մազապուր Այլ սա մեծամեծ յաղթանակօք պանծացեալ ի յիւրոց զօրացն խողխողիե Արդ ես հաւատարմութեան արժանի համարիմ զայսոսիկ պատմութիւնս եւ զայն Կրիւսոս որ առ Կիւրոսիւ եւ կամ Նեքտանեբաւն պատմին կամ սուտ լեալ եւ կամ միով անուամբ բազում թագաւորաց վարեալ որպէս յոլովից է սովորութիւն 
Յետ Արտաշիսի Առաջնոյ թագաւորէ Տիգրան որդի նորա ի քառասուն եւ յիններորդ ամի Արշականայ թագաւորի Պարսից Եւ ժողովեալ զզօրս Հայոց ընդդէմ երթայ զօրացն Յունաց որք յետ մահուանն Արտաշիսի հօրն իւրոյ եւ ցրուելոյ զօրացն հետամուտ լեալ դիմեալ գային յաշխարհս մեր Որոց ընդդէմ պատահեալ Տիգրանայ արգելեալ ի վերջ նահանջէ Եւ ի քեռայր իւր Միհրդատ հաւատացեալ զՄաժաք եւ զհոգս Մէջերկրայցն եւ զօր բազում թողեալ առ նմա դառնայ յաշխարհս մեր Առաջին գործ զմեհեանսն շինել կամեցաւ Իսկ քրմացն որ եկեալ էին ի Յունաց զմտաւ ածեալ զի մի ի խորագոյն Հայս վարիցին պատճառեցան ըղձութիւնս իբր թէ դիքն անդէն կամիցին զբնակիլն Որում հաւանեալ Տիգրան կանգնեաց զՈղիմպիական պատկերն Դիոսի յամուրն յԱնի եւ զԱթենայն ի Թիլ եւ զԱրտեմիդայ զմիւս պատկերն յԵրիզայ եւ զԵփեստուն ի Բագայառինջ Բայց զԱփրոդիտեայ զպատկերն իբրեւ Հերակլեայ տարփաւորի առ նորին պատկերին Հերակլեայ հրամայեաց կանգնել յաշտից տեղիսն Եւ ցասուցեալ ընդ Վահունիսն եթէ ընդէր յիւրեանց սեպհականին իշխեցին կանգնել զպատկերն Հերակլի զառաքեալն ի նորին հօրէ ընկենու զնոսա ի քրմութենէն եւ զգիւղն յարքունիս առնու յորում պատկերքն կանգնեցան Եւ այսպէս մեհեանս շինեալ եւ առաջի մեհենիցն բագինս կանգնեալ զոհս ամենայն նախարարացն հրամայէ մատուցանել հանդերձ երկրպագութեամբ զոր չառեալ յանձն արանց ազգին Բագրատունեաց յորոց զմիոյ ուրումն զլեզուն հատեալ որում անուն էր Ասուդ վասն պատկերացն անարգանացն ոչ այլ իւիք խոշտանգէ քանզի յանձն առին ուտել ի զոհիցն արքայի եւ զմիս խոզի թէպէտ եւ ոչ ինքեանք զոհեցին երկրպագութեամբ Վասն որոյ առնու ի նոցանէ ի բաց զիշխանութիւն զօրուն բայց միայն զթագակապ ասպետութիւնն ոչ հանէ Ինքն իջանէ ի Միջագետս եւ գտեալ անդ զԲարշամինայ զպատկերն զոր ի փղոսկրէ եւ ի բիւրեղէ կազմեալ էր արծաթով հրամայէ տանել կանգնել յաւանին Թորդան Եւ նոյն հետայն դիմէ յաշխարհն Պաղեստինացւոց վրէժս պահանջել ի Պտղոմայիդ Կղէոպատրայ յաղագս Դիոնիսի որդւոյ նորա առ հայր իւր յանցանաց Առեալ գերի բազում եւ ի Հրէից նստի շուրջ զՊտղոմայիդ քաղաքաւ Իսկ դշխոյն Հրէից Աղեքսանդրիայ որ եւ Մեսաղինայ որ էր լեալ կին Աղեքսանդրի որդւոյ Յոհաննու որդւոյ Շմաւոնի եղբօր Յուդայ Մակաբէի որ զայնու ժամանակաւ ունէր զթագաւորութիւնն Հրէից ինչս բազումս տալով դարձոյց զնա անտի Քանզի էր լուեալ եւ համբաւ թէ Վայկուն ոմն անուն յեղուզակ խռովէր զերկիրն Հայոց զլեառն ամուր կալեալ որ մինչեւ ցայժմ յանուն յեղուզակին կոչին Վայկունիք 
Յայնմ ժամանակի Պոմպէոս Հռոմայեցւոց զօրավար զօրօք բազմօք եկեալ հասեալ ի Միջերկրեայս զՍկաւրոս սպարապետ իւր յԱսորիս առաքէ տալ պատերազմ ընդ Տիգրանայ Որոյ եկեալ եւ ոչ պատահեալ Տիգրանայ քանզի էր դարձեալ յիւր աշխարհն վասն խուճապանաց յեղուզակին Անցեալ Սկաւրոսի ի Դամասկոս եւ տեսեալ զքաղաքն առեալ ի Մետեղայ եւ ի Ղուղայ զնոսա հալածեալ անտի ինքն ի Հրէաստան փութայր հասանել ի վերայ Արիստաբուղի յօգնականութիւն եղբօր նորա երիցու Հիւրկանու քահանայապետի որդւոյ Աղեքսանդրի Իսկ Պոմպէի պատերազմեալ ընդ Միհրդատայ տեսանէ սաստիկ ընդդիմակացութիւն եւ ահագին մարտս եւ վտանգի յոյժ սակայն բազմութեանն յաղթեալ փախստական լինի Միհրդատ ի կողմանս Պոնտոսի Յորմէ իբրեւ զերծեալ Պոմպէոս որում ակն ոչ ունէր եւ առեալ զՄաժաք եւ կալեալ զորդի նորա զՄիհրդատ նստուցանէ զօր ի քաղաքին ինքն ոչ հետամուտ լինի նմա այլ ընդ Ասորիս ի Հրէաստան փութայ հասանել Եւ ի ձեռն հօրն Պիղատոսի Պոնտացւոյ զՄիհրդատ սպանանէ թունաւոր դեղովք Վկայէ այսմ բանիս եւ Յովսեպոս ի ճառին որ վասն ապրսամին պատմէ այսպէս ասելով Պոմպէի հուպ յԵրիքով հասանեն աւետիք մահուանն Միհրդատայե 
Իսկ թագաւորն Հայոց Տիգրան զգերութիւնն Հրէից նստուցեալ յԱրմաւիր եւ յաւանին Վարդգէսի որ ի վերայ Քասաղ գետոյ եւ զյեղուզական բնաջինջ արարեալ ի լեռնէն եւ զսուգն Միհրդատայ կատարեալ խաղայ գնայ յԱսորիս ի վերայ զօրացն Հռոմայեցւոց առ ի վրէժս պահանջել Ընդդէմ նորա գայ Գաբիանոս սպարապետ զօրացն Հռոմայեցւոց զոր թողեալ էր Պոմպէի ի դառնալն իւրում ի Հռոմ եւ Գաբիանոս ոչ իշխեաց ի դիմի հարկանել Տիգրանայ դառնայ յԵփրատայ յԵգիպտոս զՊտղոմէոս ունելով պատճառս Եւ գաղտ ի հաշտութիւն խօսեցեալ ընդ Տիգրանայ տայ զքեռորդին նորա զպատանին Միհրդատ զորդին Միհրդատայ զոր կալեալ էր Պոմպէի ի Մաժաք ասելով թէ գաղտ գնաց 
Զկասկած առեալ Հռոմայեցւոցն զԳաբիանոս փոխեն եւ զԿրասոս փոխանակ առաքեն որոյ եկեալ եւ առեալ զամենայն գանձս գտեալս ի տաճարին Աստուծոյ յԵրուսաղէմ խաղայ ի վերայ Տիգրանայ Եւ անցեալ ընդ Եփրատ սատակի ամենայն զօրօքն հանդերձ ի պատերազմելն ընդ Տիգրանայ Զորոյ զգանձսն ժողովեալ Տիգրանայ դառնայ ի Հայս 
Զչարեալ Հռոմայեցւոց առաքեն զԿասսիոս անթիւ զօրօք Սա եկեալ եւ ընդդէմ կացեալ չտայ թոյլ զօրացն Հայոց անցանել ընդ Եփրատ եւ ասպատակել յԱսորիս Զայսու ժամանակաւ թերահաւատութիւն լեալ Տիգրանայ ի պատանին Միհրդատ ոչ զիւրն կարծելով քեռորդի չտայ նմա մասն ինչ իշխանութեան այլ եւ ոչ զիւր աշխարհն Վրաց Եւ Միհրդատայ արհամարհութիւն կրեալ ի քեռւոյն իւրմէ Տիգրանայ ապստամբութեամբ անկանի առ Կեսար իշխանութիւն գտեալ ի նմանէ զՊերգեայ քաղաքի զօրավիգն օգնականութեան լինի Անդիպատրոսի հօր Հերովդի Կեսարու հրամանաւ Սա շինէ զՄաժաք ընդարձակագոյն եւ պայծառ շինուածովք եւ անուանէ Կեսարիայ ի պատիւ Կեսարու Եւ յայնմ հետէ բարձեալ լինի իշխանութիւնն Հայոց քաղաքէն յայնմանէ 
Յետ այսր ամենայնի ի հիւանդութեան եղեալ Տիգրան աղերսէ ի սէր զԱրտաշեզ արքայ Պարսից յաղագս հպարտութեան հօրն հանելով ի նոցանէ զնախագահութիւնն Իսկ սա իւրովք կամօք զերկրորդականն ունելով ըստ իրաւանց դարձուցանէ ի նա զնախագահութիւնն եւ ի հաշտութիւն ածեալ զԱրտաշէզ առնու ի նմանէ զօր յօգնականութիւն ինքեան Յայնմ ժամանակի առեալ Տիգրանայ զԲարզափրան նահապետ Ռըշտունեաց նախարարութեանն սպարապետ կացուցանէ զօրացն Հայոց եւ Պարսից եւ առաքէ ի վերայ զօրացն Հռոմայեցւոց հրաման տուեալ զբնակիչս աշխարհին Ասորւոց եւ Պաղեստինացւոց ի հաշտութիւն հաւանութեան խօսել Նմա ընդ առաջ լինի ոմն Պակարոս անուն որոյ հայրն թագաւոր լեալ Ասորւոց եւ ինքն խնամի Անտիգոնեայ Արիստաբուղեանց Եւ եկեալ առ Բարզափրան նահապետ Ռըշտունեաց եւ սպարապետ Հայոց եւ Պարսից խոստանայ հինգ հարիւր կին գեղեցիկ եւ հազար քանքար ոսկւոյ զի օգնեսցէ նոցա ընկենլով ի թագաւորութենէ Հրէից զՀիւրկանոս եւ թագաւորեցուցանել զԱնտիգոնոս։ Իբրեւ ետես Հիւրկանոս Հրէից քահանայապետ եւ թագաւոր եւ Փասայեղոս եղբայր Հերովդի եթէ զզօրս Հռոմայեցւոց փախստական արարեալ զոմանս ի ծով զոմանս ի քաղաքս խաղաղութեամբ ընդ երկիրն անցանէր Բարզափրան խօսին եւ ինքեանք զխաղաղութիւն առ Բարզափրան Եւ նա զԳնէլ ոմն որ էր տակառապետ արքային Հայոց յազգէն Գնունեաց առաքէ յԵրուսաղէմ հանդերձ հեծելազօրու իբր թէ ի պատճառս խաղաղութեան բայց ի գաղտնիս օգնել Անտիգոնեայ Եւ Հիւրկանոս զտակառապետն ամենայն զօրօքն ոչ ընդունէր յԵրուսաղէմ այլ միայն հինգ հարիւր հեծելով Եւ տակառապետին դաւով խրատ տուեալ Հիւրկանու զի առ Բարզափրան երթիցէ վասն աւերածոյ աշխարհին եւ ինքն խոստանայր լինել բարեխօս Եւ Հիւրկանու երդումն խնդրեալ ի Բարզափրանայ երդնու նմա յարեգակն եւ ի լուսին եւ յամենայն պաշտամունս իւրեանց երկնայնիս եւ երկրայինս եւ յարեւ Արտաշէզի եւ Տիգրանայ Ընդ որ վստահացեալ Հիւրկանոս թողու զՀերովդէս ի վերայ Երուսաղեմի եւ զՓասայելոս զերէց եղբայր Հերովդի առեալ ընդ իւր գայ առ Բարզափրան ի ծովեզրն ի գեօղն որ կոչի Եքտիպոն։ Եւ Բարզափրան խորամանկութեամբ պատուէր զնոսա եւ ինքն յանկարծակի գնացեալ անտի մնացելոց զօրացն հրաման տայր ի բուռն առնուլ զնոսա եւ ի ձեռն Անտիգոնի մատնել Եւ Անտիգոնոս ի վերայ Հիւրկանու անկեալ զականջս նորա ատամամբքն ի բաց կտրէր զի թէ եւ այլ ժամանակ փոխեսցի անհնար լիցի նմա զքահանայապետութիւնն ունել քանզի օրենքն զողջանդամսն հրամայեն կացուցանել քահանայս Եւ Փասայել եղբայր Հերովդի իւրովի զարկեալ զգլուխ իւր զքարի առաքեցաւ բժիշկ յԱնտիգոնեայ իբր թէ բժշկել զնա ելից զվէրն նորա թունաւոր դեղովք եւ վախճանեցոյց Եւ Բարզափրանայ հրաման տուեալ Գնէլոյ տակառապետին արքայի Հայոց յԵրուսաղէմ զՀերովդէս որսալ իսկ Գնէլ զՀերովդէս արտաքս քան զպարիսպն ելանել պատրէր զոր չառեալ յանձն Հերովդի այլ եւ ոչ եւս կալ ի քաղաքին իշխեաց երկուցեալ ի պատառմանէ Անտիգոնեանցն ի գիշերի ի ծածուկ ընտանեօքն հանդերձ առ Եդոմայեցիս փախչէր ի Մասադան յամուրն թողեալ զընտանիսն ինքն ի Հռոմ փութայր հասանել Բայց զօրքն Հայոց ձեռնտուութեամբ Անտիգոնեանցն յԵրուսաղէմ մտանէին ոչ ինչ ումեք վնասեալ բայց միայն զՀիւրկանու զինչսն առնուին աւելի քան զերեքարիւր քանքար Եւ ընդ գաւառն ասպատակեալ զհիւրկանեանսն առեալ աւերէին զՄարիսացւոց քաղաքն գերի առեալ թագաւոր կացուցանէին զԱնտիգոնոս Եւ կապեալ զՀիւրկանոս ածեն Տիգրանայ հանդերձ գերութեամբն եւ Տիգրան հրաման տայ Բարզափրանայ նստուցանել զգերին Հրէից որ ի Մարիսացւոց ի քաղաքն Շամիրամայ Եւ Տիգրանայ ոչ աւելի բաւեալ քան զերեամ յետ այնորիկ վախճանի թագաւորեալ ամս երեսուն եւ երիս 
Հերովդէս անցեալ ի Հռովմ առաջի Անտոնիոսի եւ Կեսարու եւ սինկղիտոսին զինքեան միամտութիւն առ Հռոմայեցիսն պատմէ եւ թագաւոր Հրէաստանի յԱնտոնիոսէ եղեալ առնու իւր զօրավիգն օգնականութեան զԲենդիդիոս սպարապետ Հռոմայեցւոց զօրօք ի պատերազմել ընդ զօրս Հայոց եւ քակել զԱնտիգոնոս Որոյ հասեալ յԱսորիս փախստական առնէ զզօրս Հայոց եւ զՍիղոն թողեալ ընդդիմակաց Հայոց մերձ ի յԵփրատ եւ զՊակարոս սպանեալ դառնայ յԵրուսաղէմ ի վերայ Անտիգոնի Իսկ Հայոց միւսանգամ օգնականութիւն ի Պարսից գտեալ դիմեալ ի վերայ Սիղոնի փախստական զնա ի Բենդիդիոս արկանեն հեղմունս արեանց առնելով անբաւս 
Զչարեալ Անտոնիոս իւրովի հասանէ ամենայն զօրօք Հռոմայեցւոց եւ հասեալ ի Շամշատ լսէ զմահն Տիգրանայ եւ առեալ զքաղաքն եւ թողեալ զՍովսիոս զօրավիգն Հերովդի մարտ դնել ընդ Երուսաղեմի ի վերայ Անտիգոնի ինքն ի ձմերոց գնայ յԵգիպտոս Փութայր հասանել ըստ շամբշութեան առն կնամոլոյ ցանկութեամբ վառեալ ի Կղէոպատրայ դշխոյն Եգիպտացւոց Այս Կղէոպատրայ դուստր էր Պտղոմէոս Դիոնիսի թոռն Պտղոմայիդ Կղէոպատրեայ եւ սիրելի յոյժ Հերովդի վասն որոյ առաւել եւս յանձնէ Անտոնիոս զՀերովդէս Սովսիայ Որ եւ մարտուցեալ իսկ քաջապէս առնու զԵրուսաղէմ եւ սպանեալ զԱնտիգոնոս թագաւորեցուցանէ զՀերովդէս ամենայն Հրէաստանի եւ Գալիլեայ 
Հայոց թագաւորէ Արտաւազդ որդի Տիգրանայ Սա ժառանգեցուցանէ զեղբարս իւր եւ զքորս ի գաւառս Աղւոյ ովտի եւ Առբերանոյ թողլով ի նոսա զմասն արքունի որ ի շէնսն այնց գաւառաց հանդերձ առանձինն մտից եւ ռոճկաց ըստ օրինակի ազգականացն որ ի կողմանս Հաշտենից որպէս զի լինել նոցա պատուականագոյն եւ առաւել թագաւորազն քան զայնս Արշակունիս միայն օրինադրէ ոչ կեալ յԱյրարատ ի բնակութիւնս արքայի Բայց այլ ոչ ինչ գործ արութեան եւ քաջութեան եցոյց այլ ուտելեաց եւ ընպելեաց պարապեալ մօրից եւ եղեգնապուրակաց թափառեալ շրջէր եւ առապարաց զիշավայրիս եւ զխոզս արածելով զիմաստութենէ եւ զքաջութենէ եւ զբարի յիշատակաց անփոյթ արարեալ ծառայ եւ ստրուկ որովայնի արդարեւ լինելով զաղբիւս մեծացուցանէր Սա բասրելով յիւրոց զօրացն վասն առաւել պղերգութեանն եւ սաստիկ որկրամոլութեանն մանաւանդ զի եւ զՄիջագետս Անտոնիոսի հանեալ էր ի նմանէ զայրացեալ հրաման տայր զօր յարուցանել զբիւրաւորս Ատրպատական նահանգին եւ զբնակիչս լերինն Կաւկասու հանդերձ Աղուանիւք եւ Վրօք խաղայ իջանէ ի Միջագետս եւ հալածականս առնէ զզօրս Հռոմայեցւոց 
Մռնչեալ առիւծաբար գազանութեամբ Անտոնիոս առաւել եւս թունեալ ի Կղէոպատրայ քանզի քէն պահէր վասն լլկանաց իւրոյ հանոյն որ ի Տիգրանայ եւ ոչ միայն Հայոց այլ բազմաց այլոց թագաւորաց լինէր մահաբեր զի նոցայոցն տիրեսցէ իշխանութեանց Սակս որոյ բազում թագաւորս սպանեալ Անտոնիոս ի Կղէոպատրայ հաւատայ զնոցա իշխանութիւնս բայց ի Տիւրոսէ եւ ի Սիդովնէ եւ որ միանգամ ընդ Ազատ գետովն էին Եւ առեալ զբազմութիւն զօրացն դիմէ ի վերայ Արտաւազդայ եւ անցեալ ընդ Միջագետս կոտորէ անհնարին զզօրս Հայոց եւ ձերբակալ առնէ զարքայն նոցա Եւ դարձեալ յԵգիպտոս պարգեւէ Կղէոպատրայ զԱրտաւազդ որդի Տիգրանայ հանդերձ բազում ընչիւք յանկածէ պատերազմին 
Ի քսաներորդի ամի ի կատարումն աւուրց թագաւորութեանն Արշէզի ժողովեալ զօրքն Հայոց հրամանաւ նորին թագաւորեցուցին ի վերայ ինքեանց զԱրջամ որ եւ Արշամ որդի Արտաշիսի եղբայր Տիգրանայ հայր Աբգարու Զսա ոմանք յԱսորւոց կոչեցին Մանովայ ըստ յոլովից սովորութեան կրկին ունելով անուանս որպէս Հերովդէս Ագրիպպաս եւ որպէս Տիտոս Անտոնինոս եւ կամ Տիտոս Յուստոս Բայց քանզի ի նմին ամի վախճանեցաւ Արշէզ թողլով զթագաւորութիւնն Պարսից որդւոյ իւրում Արշաւրի մանկան փոքրկան յոյժ եւ տղայոյ ոչ ոք էր որ օգնէր Արշամայ ընդդէմ կալ Հռոմայեցւոց խօսի ընդ նոսա ի հաշտութիւն խաղաղութեան տալով զհարկս ի Միջագետաց եւ ի կողմանց Կեսարու ի ձեռն Հերովդի Այս եղեւ սկիզբն Հայոց մասնաւոր մտանել ընդ հարկաւ Հռոմայեցւոց Զայսու ժամանակաւ եղեւ մեծ ցասումն Արշամայ ի վերայ Ենանոսի ասպետի ուրումն թագակապի քանզի նա արձակեաց զՀիւրկանոս Հրէից քահանայապետ զոր գերեալ էր Բարզափրանայ Ռշտութւոյն յաւուրս Տիգրանայ Իսկ Ենանոս պատճառի առ արքայի ասելով եթէ փրկանս խոստացաւ հարիւր քանքար ակն ունելով առնուլ ի նմանէ եւ յանձն էառ տալ Վասն որոյ ժամադրութիւն ի վերայ նորա սահմանէ Արշամ Եւ նորա առաքեալ զմի յեղբարց իւրոց ի Հրէաստան որում անուն էր Սենեքիայ առ Հիւրկանոս զի տայցէ ինչս յաղագս իւրոյ փրկութեանն Եւ երթեալ առաքեալն յԵնանոսէ պատահէ սպանեալ զՀիւրկանոս Հերովդի զի մի ինչ դաւ լիցի թագաւորութեան նորա Արդ իբրեւ եհաս ժամադրութիւնն եւ չտայ զգանձս փրկանացն Հիւրկանու Ենանոս բարկանայ ի վերայ նորա Արշամ եւ ընկեցալ ի պատուոյն հրամայէ դնել ի բանտի Յայնմ ժամանակի քսութիւն զնմանէ մատուցանէ արքայի Զօրայ նահապետ ազգին Գնթունեաց ասելով Գիտեա արքայ զի ապստամբել ի քէն կամեցաւ Ենանոս խորհուրդ ընդ իս բերելով զի երդումն խնդրեսցուք ի Հերովդէէ թագաւորէ Հրէաստանի իբր ընդունել զմեզ եւ տալ ժառանգութիւն ի բնակ երկրի մերում քանզի նորակտուտ ծանակեցաք յաշխարհիս յայսմիկ Եւ իմ ոչ առնլով յանձն ասեմ ցնա Ընդէր պատրիմք զրուցօք վաղընջուց եւ պառաւեալ առասպելօք պաղեստինացիս զմեզ վարկանելով Եւ նորա անյուսացեալ յինէն նմին իրի առաքեաց զքահանայապետն Հիւրկանոս եւ առաւել եւս ի Հերովդէէ անյուսացաւ այլ ոչ մեկնի ի դրժողութեան բարուցն եթէ ոչ արքայդ աճապարեսցես նմաե Այսմ քսութեան հաւատացեալ արքային Արշամայ հրամայեաց տանջանս պէսպէս ի վերայ Ենանոսի կուտել եւ վախճան գործոյն   կամ թողուլ ի սպառ զօրէնս հրէութեան եւ երկիր պագանել արեգական եւ պաշտել զկուռս արքայի ընդ որ վստահացեալ արքայի տացէ նմա զնոյն իշխանութիւն կամ կախել զփայտէ եւ բնաջինջ լինել ազգի նորա Եւ սպանեալ յազգականացն առաջի նորա որում անուն էր Սարիայ եւ առ ընթեր զորդիսն մատուցեալ ի տեղի սպանմանն որոց անուանքն Սափատիայ եւ Ազարիայ յերկիւղէ մահուան որդւոցն եւ ի թախանձելոյ կանանցն կատարէ զկամս արքայի հանդերձ ամենայն ազգատոհմիւն եւ յառաջին պատիւն իւր հաստատի Սակայն ոչ ամենեւին վստահանայ ի նա արքայ այլ իւր հաստատի Սակայն ոչ ամենեւին վստահանայ ի նա արքայ այլ առաքէ ի Հայս հաւատալով նմա զաշխարհն զի ի Միջագետաց միայն հեռացուսցէ զնա 
Յետ այսորիկ եղեւ խռովութիւն ի մէջ Հերովդի արքայի Հրէաստանի եւ մերոյ արքային Արշամայ Քանզի Հերովդէս յետ բազում գործոց արութեանց ձեռնամուխ լինի ի բարեգործութիւնս շինուածս բազումս առնելով յոլով քաղաքաց սկսեալ ի Հռոմէ մինչեւ ցԴամասկոս Խնդրեաց ի յԱրշամայ բազմութիւն արանց անարուեստից գործաւորաց որովք զԱսորւոց զԱնտիոքայ զանանց եւ զանկոխ հրապարակսն ի խոհերացն եւ ի տղմոց լցցէ Զոր չառեալ յանձն Արշամայ զօրս ժողովէ ընդդիմանալ Հերովդի եւ ի ձեռն հրեշտակաց յղէ առ կայսրն ի Հռոմ զի մի զնա ընդ իշխանութեամբ Հերովդի արասցէ Իսկ կայսրն ոչ միայն զԱրշամ չազատէ յիշխանութենէն այլ եւ զամենայն Միջերկրեայս նմա հաւատայ Յայնմ ժամանակի Հերովդէս զաներ Աղեքսանդրի որդւոյ իւրոյ որ էր ի հօրէ Տիմոնէ եւ ի մօրէ ի թագաւորութենէ Մարաց ի զաւակէ Դարեհի Վշտասպեանց ընդ իւրով ձեռամբ թագաւոր Միջերկրեայցն կացուցանէր առեալ իւր ի սպասաւորութիւն գունդ ի Գաղատացւոց եւ ի Պոնտացւոց Տեսեալ զայն Արշամայ երկրպագէ Հերովդի իբրեւ տեառն ամենայնիւ իսկ տալով նմա զոր խնդրէրն գործաւորս որովք լցեալ զհրապարակսն անտիոքացւոց քսան վտաւանաւ երկայնութեամբ յատակեաց սպիտակ կճեայ սալայատակօք զի ուխաւորք յատակացն դիւրագոյնս կարգիցին առ ոչ ինչ վնաս առնել քաղաքին Բայց Արշամայ վարեալ զթագաւորութիւնն ամս քսան վախճանեցաւ 
Թագաւորէ Աբգար որդի Արշամայ ի քսաներորդ ամի Արշաւրի արքայի Պարսից Այս Աբգարոս կոչէր աւագ այր վասն առաւել հեզութեանն եւ իմաստութեանն որում յետոյ եւ տիքն զայս ոչ կարելով ուղղախօսել Յունաց եւ Ասորւոց կոչեցին Աբգարոս Ի սորա երկրորդ ամի թագաւորութեանն հարկին Հռոմայեցւոց բոլորովիմբ ամենայն կողմանքն Հայոց Քանզի հրաման ել յԱւգոստոս կայսերէ որպէս ասի ի Ղուկայ աւետարանին աշխարհագիր առնել ընդ ամենայն տիեզերս վասն որոյ եւ ի Հայս առաքեալ գործակալք Հռոմայեցւոց բերելով զպատկերն Աւգոստոսի կայսեր կանգնեցին յամենայն մեհեանս Զայսու ժամանակաւ լինի ծնեալ Փրկիչն մեր Յիսուս Քրիստոս որդի Աստուծոյ Զսմին աւուրբք լինի խռովութիւն ի մէջ Աբգարու եւ Հերովդի Քանզի Հերովդի հրամայեալ զիւր պատկերն հուպ ի կայսերական պատկերն կանգնել ի մեհեանս Հայոց զոր չառեալ յանձն Աբգարու պատճառս ի վերայ նորա յուզէ Հերովդէս Առաքէ զզօրս Թրակացւոց եւ Գերմանացւոց ասպատակաւ հինից յերկիրն Պարսից հրաման տուեալ ընդ աշխարհն Աբգարու անցանել Իսկ Աբգարու ոչ հաւանեալ ընդդիմանայ ասելով եթէ ընդ անապատ է հրաման կայսեր անցանել զօրացդ ի յերկիրն Պարսից Ընդ որ դառնացեալ Հերովդէս անձամբ ինչ ոչ կարէր վճարել պէսպէս ցաւոց զնա ըմբռնեալ   վասն զի ի Քրիստոս համարձակեցաւ որդանց ի նմա եռացեալ   որպէս պատմէ Յովսեպոս առաքէ զեղբօրորդի իւր զՅովսէփ որում տուեալ էր զդուստր իւր որ էր յառաջ կին Փերուրի եղբօր իւրոյ Եւ նորա առեալ զբազմութիւն զօրացն գայ հասանէ յաշխարհն Միջագետաց պատահէ Աբգարու ի զօրանիստ գաւառին Բուգնան եւ մարտուցեալ մեռանի եւ զօրքն փախստական լինի Նոյն հետայն վախճանի եւ Հերովդէս եւ Հրէից ազգապետ զԱրքեղայոս նորին որդի Աւգոստոս կացուցանէ 
Զկնի ոչ բազում աւուրց վախճանի Աւգոստոս եւ փոխանակ նորա թագաւորէ Հռովմայեցւոց Տիբեր եւ Գերմանիկոս կեսար եղեալ ձաղէ զառաքեալսն ի Հռովմ զիշխանսն Արշաւրի եւ Աբգարու յաղագս պատերազմին նոցա յորում սպանին զեղբօրորդին Հերովդի Ընդ որ խստացեալ Աբգարու խորհի ապստամբութիւն եւ պատրաստութիւն պատերազմի Յայնժամ շինէ քաղաք զտեղի պահպանութեան գնդին Հայոց ուր յառաջագոյն զգուշանային Եփրատու ի Կասսիոսէ որ կոչի Եդեսիայ եւ փոխէ ի նա զարքունիս իւր որ ի Մծբին եւ զամենայն կուռս իւր զՆաբոգ եւ զԲէլ եւ զԲաթնիքաղ եւ զԹարաթայ եւ զմատեանս մեհենից վարժարանին եւ միանգամայն զդիւանս թագաւորացն Յետ այր մեռեալ Արշաւիր թագաւորէ ի վերայ Պարսից Արտաշէս որդի նորա Արդ թէպէտ եւ ոչ է կարգ պատմութեանս ի ժամանակի եւ ոչ ըստ կարգի զոր ասելս ձեռնարկեցաք այլ քանզի սերունդք Արշաւրի թագաւորին են որք Հայոց ազինս հաւատոց եղեն առիթ եւ հարազատութիւն Արտաշիսի որդւոյ նորա սկիզբն արասցուք յաղագս պատուականութեան մարդկանն նախակարգեալ ի գիրսս առընթեր Արտաշիսի զի իմասցին որք ընթեռնունն եթէ համազգիք քաջին են Իսկ զկնի ապա նշանակեսցուք եւ զժամանակ գալստեան հարցն նոցա ի Հայս որք են Կարենեանք եւ Սուրենեանք յորմէ սուրբն Գրիգոր եւ յորմէ Կամսարականք յորժամ ի շարի կարգին հասանիցեմք ի ժամանակս թագաւորին որ զնոսա ընկալաւ Բայց Աբգարու ոչ յաջողեցաւ խորհուրդն ապստամբութեան զի խռովութիւն անկեալ ի մէջ ազգականաց իւրոց թագաւորութեանն Պարսից զօր ժողովեալ անդր չուէր ի համոզել եւ ի դադարեցուցանել զնոսա 
Երթեալ Աբգարու յարեւելս գտանէ թագաւորեալ Պարսից զԱրտաշէս որդի Արշաւրի եւ ընդդիմացեալ նմա զեղբարս իւր քանզի նա խորհէր ազգաւ ի վերայ նոցա թագաւորել եւ նոքա ոչ առնուին յանձն Վասն որոյ պաշարեալ զնոսա Արտաշիսի եւ երկիւղ մահու եդեալ ի վերայ նոցա բազում պատառմունք եւ անմիաբանութիւնք ի մէջ զօրացն եւ այլոց ազգականացն լինէին Քանզի էին Արշաւրի թագաւորի որդիք երեք եւ դուստր մի առաջին նոյն ինքն արքայն Արտաշէս երկրորդն Կարէն երրորդն Սուրէն եւ քոյր նոցին որ անուանեալ կոչի Կոշմ կին զօրավարին ամենայն Արեաց ի հօրէն կարգեալ Իսկ Ագարու համոզեալ զնոսա խաղաղանալ ի մէջ ամենեցուն հաստատէ զայս ինչ սահմանելով թագաւորել Արտաշիսի հանդերձ ծննդովք իւրովք որպէս եւ խորհեցաւն եւ զեղբարսն անուանել Պահլաւս յանուն քաղաքին իւրեանց եւ աշխարհին մեծի եւ քաջաբերոյ որպէս զի լինել նոցա պատուականագոյն եւ առաջին քան զամենայն նախարարութիւնս Պարսից որպէս արդարեւ զարմս թագաւորաց Եւ դաշինս եւ երդմունս ի միջի հաստատեալ զի թէ լիցի սպառել զարմից Արտաշիսի ի պատանեաց նոքա մատիցեն ի թագաւորութիւնն Եւ արտաքոյ ցեղի նորա թագաւորեցելոյ ցեղս որոշել զնոսա երիս կոչմամբ այսպիսեաւ Կարենի Պահլաւ Սուրենի Պահլաւ եւ զքոյրն Ասպահապետի Պահլաւ յառնն տանուտէրութենէ զանունն որոշեալ Եւ ասեն զսուրբն Գրիգոր ի Սուրենեանն Պահլաւէ եւ զԿամսարականս ի Կարենեանն Պահլաւէ Այլ զայսր գալոյն զորպիսութիւն ի կարգին պատմեսցուք միայն նշանակելով այժմ առ ընթեր Արտաշիսի զի ծանիցես զազգս զայս մեծ թէ հաւաստի արիւն Վաղարշակայ են այս ինքն զարմ Արշակայ մեծի եղբօր Վաղարշակայ Եւ այսոցիկ այսպէս կարգելոց եւ զգիր ուխտին ընդ իւր առեալ Աբգարու դառնայ ոչ առողջ մարմնով այլ չարաչար ցաւովք ախտացեալ 
Իբրեւ դարձաւ Աբգար յարեւելից լուաւ նա զՀռոմայեցւոց թէ ի կասկածանս անկեալ են վասն նորա որպէս թէ զկնի զօրու գնաց յարեւելս Վասն որոյ գրեաց առ գործակալս Հռոմայեցւոց զպատճառս երթալոյն իւրոյ ի Պարսս միանգամայն եւ զգիր ուխտին որ ընդ Արտաշէս եւ ընդ եղբարս նորա տայ տանել Եւ նոքա ոչ հաւատացին նմա վասն զի եւ թշնամիք չարախօսէին զնմանէ Պիղատոս եւ Հերովդէս չորրորդապետ Լիւսանիա եւ Փիլիպպոս Իսկ Աբգարու եկեալ ի քաղաքն իւր յԵդեսիայ միաբանեաց ընդ Արետայ արքայի Պատրիացւոց սատարս տալով նմա ի ձեռն Խոսրանայ ուրումն Արծրունւոյ մարտնչել ընդ Հերովդի Քանզի նախ զդուստրն Արետայ արքայի կին առեալ Հերովդի եւ ապա անարգեալ ի բաց եթող եւ զՀերովդիադայ մեկնեալ յառնէ իւրմէ եհան կենդանւոյն յաղագս որոյ ստէպ յանդիմանեալ ի Յովհաննէ Մկրտչէ այնր աղագաւ եսպան զՅովհաննէս Մկրտիչ Եւ եղեւ պատերազմ ընդ նա եւ ընդ Արետ վասն անարգանաց դստերն յորում սաստկապէս հարեալ սատակեցան զօրքն Հերովդի յօգնականութենէ քաջացն Հայոց որպէս յաստուածային իմն տեսչութենէ վրէժս հատուցանել ընդ մահուանն Յովհաննու Մկրտչին 
Ընդ այն ժամանակս եկաց ի գործ հազարապետութեան կայսեր ի վերայ Փիւնիկեցւոց եւ Պաղեստինացւոց Ասորւոց եւ Միջագետաց Մառինոս որդի Ստորգեայ առ որ առաքեաց Աբգար երկուս ի գլխաւորաց իւրոց զՄար Իհաբ բդեաշխն Աղձնեաց եւ զՇամշագրամ նահապետ Ապահունեաց տոհմին եւ զԱնան հաւատարիմ իւր ի քաղաքն Բեթքուբին զգացուցանել նմա զպատճառս երթալոյն իւրոյ յարեւելս ցուցանելով եւ զգիր ուխտին որ ընդ Արտաշէս եւ ընդ եղբարս իւր եւ առնել զնա թիկունս օգնականութեան Որոց եկեալ գտին զնա յԵլեւթերոյպօլիս Եւ նորա ընկալեալ զնոսա խնդութեամբ եւ մեծարանօք առնէ պատասխանի Աբգարու Մի կասկածեր ի կայսերէ սակս այնր միայն զի զհարկելն լիով փութասցիսե Եւ նոցա դարձեալ անտի ելին յԵրուսաղէմ տեսանել զՓրկիչն մեր Քրիստոս վասն լրոյ համբաւուց սքանչելագործութեանցն որում եւ ականատես եղեալ պատմեցին Աբգարու Ընդ որ զարմացեալ Աբգարու հաւատաց ճշմարտապէս իբր արդարեւ յորդի Աստուծոյ եւ ասէ Այն զօրութիւնք ոչ մարդոյ են այլ Աստուծոյ զի չիք ոք ի մարդկանէ որ կարէ զմեռեալս յարուցանել բայց միայն Աստուածե Եւ քանզի ապականեալ էր մարմինն իւր ի չարաչար ցաւոց որ պատահեցին նմա ի Պարսից աշխարհին յառաջ քան զեօթն ամ եւ ի մարդկանէ ոչ եղեւ նմա հնար բժշկութեան ետ տանել նմա թուղթ աղաչանաց գալ եւ բժշկել զնա ի ցաւոցն օրինակ զայս   
Աբգար Արշամայ իշխան աշխարհի առ Յիսուս փրկիչ եւ բարերար որ երեւեցար յԵրուսաղէմացւոց աշխարհիդ ողջոյն Լուեալ է իմ վասն քո եւ վասն բժշկութեանդ որ լինի ի ձեռս քո առանց դեղոց եւ արմատոց զի որպէս ասի տաս դու կուրաց տեսանել եւ կաղաց գնալ եւ զբորոտս սրբես եւ զայսս պիղծս հանես եւ որ միանգամ չարչարեալ են յերկար հիւանդութեամբք բժշկես դու եւ զմեռեալս յարուցանես Եւ իբրեւ լուայ վասն քո զայս ամենայն եդի ի մտի իմում մի յերկուց աստի կամ թէ դու Աստուած իցես իջեալ յերկնից եւ գործես զայդ կամ թէ որդի իցես դու Աստուծոյ եւ զայդ առնես Արդ վասն այնորիկ գրեցի ես առ քեզ աղաչել զքեզ զի աշխատ լինիցիս եւ եկեսցես առ իս եւ բժշկեսցես զհիւանդութիւնս զոր ունիմ ես Նա եւ լուայ զի Հրեայք տրտնջեն զքէն եւ կամին չարչարել զքեզ բայց քաղաք մի փոքրիկ եւ գեղեցիկ է իմ եւ բաւական է մեզ երկոցունցս Որոց տարեալ զթուղթն պատահեցին նմա յԵրուսաղէմ Զայս վկայէ եւ աւետարանական բանն եթէ Էին ոմանք ի հեթանոսաց եկելոց առ նաե վասն ոչ համարձակին որք լուանն ասել ցՅիսուս այլ ասեն ցՓիլիպպոս եւ ցԱնդրէաս եւ նոքա ասեն ցՅիսուս Իսկ ինքն Փրկչին մեր յայնմ ժամանակի յորում կոչեացն զնա Աբգար ոչ առ յանձն բայց թղթոյ արժանի արար զնա որ ունի օրինակ զայս   
Երանի իցէ այնմ որ հաւատայ յիս իբրեւ ոչ իցէ նորա տեսեալ զիս զի գրեալ է վասն իմ այսպէս Զի որք տեսանենն զիս ոչ հաւատասցեն յիս եւ որք ոչն տեսանեն նոքա հաւատասցեն եւ կեցցեն Իսկ վասն այնր զի գրեցեր դու առ իս գալ ինձ առ քեզ արժան է ինձ կատարել աստ զամենայն ինչ վասն որոյ առաքեցայ ես Եւ իբրեւ կատարեցից զայս ապա համբարձայց առ այն որ առաքեացն զիս եւ յորժամ համբարձայց առաքեցից զմի յաշակերտաց աստի իմոց զի զցաւս քո բժշկեսցէ եւ կեանս քեզ եւ որոց ընդ քեզ են շնորհեսցէ Զայս թուղթ եբեր Անան սուրհանդակ Աբգարու ընդ որում եւ զկենդանագրութիւն փրկչական պատկերին որ կայ յԵդեսացւոց քաղաքին մինչեւ ցայսօր ժամանակի 
Բայց յետ համբառնալոյ Փրկչին մերոյ Թովմաս առաքեալ մի յերկոտասանիցն առաքեաց զմի յեօթանասնից անտի զԹադէոս ի քաղաքն Եդեսիայ բժշկել զԱբգար եւ աւետարանել ըստ բանին Տեառն Որոյ եկեալ եմուտ ի տուն Տուբիայ իշխանի հրէի զոր ասեն լինել յազգէն Բագրատունեաց որոյ խուսեալ յԱրշամայ ոչ ուրացաւ զհրէութիւնն ընդ այլ ազգականս իւր այլ նովին օրինօք եկաց մինչեւ հաւատալ ի Քրիստոս Եւ ել համբաւ նորա ընդ ամենայն քաղաքն Լուեալ Աբգարու ասէ Նա է վասն որոյ գրեացն Յիսուսե եւ իսկոյն կոչեաց զնա Եւ եղեւ ի մտանելն Թադէի տեսիլ սքանչելի երեւեցաւ Աբգարու յերեսսն Թադէի եւ յարուցեալ ի գահոյիցն անկաւ ի վերայ երեսաց իւրոց եւ երկիր եպագ նմա եւ զարմացան ամենայն իշխանքն որ շուրջն կային զի ոչ գիտացին զտեսիլն Եւ ասէ ցնա Աբգար եթէ Դու իցես արդարեւ աշակերտ օրհնելոյն Յիսուսի զոր ասաց առաքել ինձ այսր եւ կարող իցես բժշկել զցաւս իմե Պատասխանի ետ նմա Թադէ Եթէ հաւատասցես ի Քրիստոս Յիսուս յորդին Աստուծոյ տացին խնդրուածք սրտի քոյե Ասէ ցնա Աբգար Ես հաւատացի ի նա եւ ի հայր նորա վասն որոյ կամեցայ առնուլ զզօրս իմ եւ գալ կոտորել զՀրեայսն որ խաչեցին զնա եթէ ոչ էր իմ արգելեալ վասն թագաւորութեանն Հռոմայեցւոցե Եւ յայսմ բանէ սկիզբն արարեալ Թադէի աւետարանեաց նմա եւ քաղաքի նորա եւ եդեալ ձեռն ի վերայ բժշկեաց զնա եւ զԱբդիու պատագրոս իշխան քաղաքին եւ պատուական յամենայն տանն արքայի նա եւ զամենայն որ էին ի քաղաքին հիւանդք եւ ախտաժէտք բժշկեաց Եւ հաւատացին ամենեքեան եւ մկրտեցաւ ինքն Աբգար եւ ամենայն քաղաքն եւ զդուրս տաճարաց կռոցն փակեցին եւ որ ի վերայ բագնին եւ սեանն կային պատկերքն ծածկեալ պատեցին եղեգամբ եւ ոչ զոք ածէր բռնութեամբ ի հաւատս բայց օր ըստ օրէ յաւելեալ ի հաւատացեալսն բազմանային Իսկ առաքելոյն Թադէի զխոյրարար ոմն մետաքսագործ մկրտեալ եւ անուն կոչեցեալ Ադդէ ձեռնադրեալ ի վերայ Եդեսիայ փոխանակ իւր թողու առ արքայի Եւ իւր առեալ հրովարտակ յԱբգարէ զի ամենեքեան լուիցեն աւետարանին Քրիստոսի գայ առ Սանատրուկ քեռորդի նորին զոր կարգեալ էր ի վերայ աշխարհիս եւ զօրացն Բայց Աբգար յօժարեցաւ գրել թուղթ առ Տիբերիոս կայսեր որ ունի օրինակ զայս   Թուղթ Աբգարու առ Տիբերիոս Աբգար արքայ Հայոց տեառն իմում Տիբերի կայսեր Հռոմայեցւոց խնդալ Գիտելով իմ եթէ ոչ ինչ ծածկի ի քումմէ թագաւորութենէդ այլ իբրեւ զմտերիմ քո աւելի եւս իմացուցանեմ ի ձեռն գրոյ Զի Հրեայք որ բնակեալ են ի գաւառս Պաղեստինացւոց ժողովեալ խաչեցին զՔրիստոս առանց իրիք յանցանաց ի վերայ մեծամեծ երախտեացն զոր արար առ նոսա նշանս եւ սքանչելիս մինչեւ զմեռեալս անգամ յարուցանել Եւ գիտեա զի զօրութիւնքս այս ոչ են սոսկ մարդոյ այլ Աստուծոյ Զի եւ ի ժամանակին յորում խաչեցինն զնա արեգակն խաւարեցաւ եւ երկիր շարժեալ տատանեցաւ եւ ինքն յետ երից աւուրց յարեաւ ի մեռելոց եւ երեւեցաւ բազմաց Եւ այժմ յամենայն տեղիս անուն նորա ի ձեռն աշակերտաց նորա սքանչելիս մեծամեծս կատարէ որ եւ առ իս ինքեան եցոյց յայտնապէս Եւ արդ այսուհետեւ տէրութիւնդ քո գիտէ որ ինչ արժան է հրամայել ի վերայ ժողովրդեանն Հրէից որք զայն գործեցին եւ գրել ընդ ամենայն տիեզերս զի երկրպագեսցեն Քրիստոսի իբրեւ ճշմարիտ Աստուծոյ Ողջ լեր Պատասխանի թղթոյն Աբգարու ի Տիբերեայ։ Տիբերիոս կայսր Հռոմայեցւոց Աբգարու թագաւորի Հայոց խնդալ։ Զթուղթ մտերմութեանդ քոյ ընթերցան առաջի իմ վասն որոյ շնորհակալութիւն ի մէնջ քեզ հասցէ։ Թէպէտ եւ ի բազմաց մեք լուեալ զայդ յառաջագոյն եցոյց եւ Պիղատոս ստուգապէս վասն նշանաց նորա եւ եթէ յետ յարութեանն ի մեռելոց հաւատարիմ եղեւ բազմաց թէ Աստուած է։ Վասն որոյ եւ ես կամեցայ առնել զայդ զոր եւ դուդ խորհեցար։ Այլ քանզի սովորութիւն է Հռոմայեցւոց աստուած ի հրամանէ թագաւորի միայնոյ ոչ նստուցանել մինչեւ ոչ փորձեալ քննեսցի նա ի սինկղիտոսէ վասն որոյ եւ իմ յայտնեալ զբանս զայս սինկղիտոսին արհամարհեաց սինկղիտոսն զի ոչ քննեցաւ նա յառաջագոյն ի սմանէ։ Այլ մեր տուաք հրաման ամենայն ումեք որում եւ հաճոյ թուեսցի Յիսուս ընկալցին զնա ընդ աստուածս եւ մահ այնոցիկ սպառնացեալ որ չարախօս կայցեն զքրիստոնէից։ Եւ վասն ժողովրդեանն Հրէից որք յանդգնեցան խաչել զնա զորմէ լսեմ եթէ ոչ արժանի խաչի էր նա եւ մահու այլ պատուի եւ երկրպագութեան յորժամ առից պարապումն ի պատերազմէն Սպանիացւոց ապստամբողաց յինէն քննեալ հատուցից նոցա զարժանն։ Դարձեալ գրէ թուղթ Աբգար առ Տիբերիոս Աբգար արքայ Հայոց տեառն իմում Տիբերի կայսեր Հռոմայեցւոց խնդալ Զթուղթ գրեալ ըստ արժանի քոյոյ տէրութեանդ տեսի եւ ընդ հրաման մտածութեանդ քոյ ուրախացայ եւ եթէ ոչ ցասնուցուս ինձ գործ սինկղիտոսիդ յոյժ այպանելի է քանզի առ դոսա ի քննութենէ մարդկան տուեալ լինի աստուածութիւն Եւ արդ այսուհետեւ եթէ ոչ լինիցի Աստուած հաճոյ մարդոյն Աստուած լինել նա ոչ կարէ եւ իբրեւ յայսմանէ մարդոյն արժան է քաւել զԱստուածն Բայց քեզ տեառն իմում հաճոյ թուեսցի առաքել զայլ ոք յԵրուսաղէմ փոխանակ Պիղատոսի զի լուծցի նա անարգանօք յիշխանութենէն յոր կարգեցեր զնա վասն զի արար զկամս Հրէիցն եւ խաչեաց զՔրիստոս ի տարապարտուց առանց քոյոյ հրամանի Ողջ լինել քեզ ըղձամ Զայս գրեալ Աբգարու զհաւասար թղթոյն եդ ի դիւանի իւրում որպէս եւ զայլսն Գրեաց եւ առ Ներսեհ մանուկ արքայ Ասորեստանի ի Բաբելոն Թուղթ Աբգարու առ Ներսեհ Աբգար արքայ Հայոց որդւոյ իմում Ներսեհի խնդալ Զգիր ողջունի քոյ տեսի եւ զՊերոզ լուծի ի կապանաց եւ զվնաս նորա թողի նմա եւ եթէ կամ իցէ քեզ կարգեսցես զնա ի վերակացութիւն Նինուէի որպէս եւ կամիս Այլ վասն այնր զի գրեցեր առ իս թէ տուր ածել զայրդ բժիշկ որ զնշանսդ առնէ եւ քարոզէ այլ Աստուած ի վեր քան զհուր եւ զջուր զի տեսից եւ լուայց դմա նա ոչ էր բժիշկ ըստ արուեստից մարդկան այլ աշակերտ որդւոյն Աստուծոյ արարչի հրոյ եւ ջրոյ եւ վիճակ հասեալ ի կողմանս Հայոց առաքեցաւ Բայց յընկերաց նորա գլխաւորաց Սիմովն անուն այդր ի կողմանս Պարսից առաքեալ է խնդիր արարեալ լուիցես նմա յորժամ եւ հայրն քո Արտաշէս Եւ նա բժշկեսցէ զամենայն հիւանդութիւնս եւ ճանապարհ կենաց ցուցցէ Եւ յաւել եւս գրել առ Արտաշէս արքայ Պարսից օրինակ զայս   Թուղթ Աբգարու առ Արտաշէս Աբգար արքայ Հայոց Արտաշիսի եղբօր իմում Պարսից արքայի խնդալ Գիտեմ զի արդ լուեալ է քո վասն Յիսուսի Քրիստոսի որդւոյն Աստուծոյ զոր խաչեցին Հրեայքն որ յարեաւն ի մեռելոց եւ առաքեաց զաշակերտսն իւր ընդ ամենայն տիեզերս ուսուցանել ընդ հանուր Եւ մի յաշակերտաց նորա գլխաւորաց Սիմովն անուն է ի կողմանս քոյոյ տէրութեանդ Արդ խնդիր արարեալ գտցես զնա եւ նա բժշկեսցէ զամենայն ախտս հիւանդութեանց որ ի ձեզ եւ ճանապարհ կենաց ցուցցէ հաւատասցես բանի նորա դու եւ եղբարք քո եւ ամենեքեան որ հնազանդին քեզ կամաւոր Զի ախորժելի է ինձ զձեզ ըստ մարմնոյ ազգականս լինել ինձ մտերիմ հարազատս եւ ըստ հոգւոյ Եւ մինչ դեռ պատասխանի այսց թղթոց ոչ էր ընկալեալ վախճանի Աբգարիոս թագաւորեալ ամս երեսուն եւ ութ 
Յետ մահուանն Աբգարու բաժանի թագաւորութիւնն Հայոց յերկուս քանզի Անանուն որդի նորա կապեաց թագ թագաւորել յԵդեսիայ եւ քեռորդի նորա Սանատրուկ ի Հայս Գտանի որ ինչ առ սոցա ժամանակաւ յառաջագոյն գրեալ յայլոց զգալուստ առաքելոյն Թադէի ի Հայս եւ հաւատալ Սանատրկոյ եւ թողուլ զհաւատսն յերկիւղէ նախարարացն Հայոց եւ կատարումն առաքելոյն եւ որք ընդ նմա ի գաւառին Շաւարշան որ այժմ կոչի Արտազ եւ պատառումն քարին եւ յիրեարս գալ եւ ընդունել զմարմին Առաքելոյն եւ առնուլ անտի աշակերտացն եւ թաղել ի դաշտին եւ մարտիրոսանալ դստերն արքայի Սանդխտոյ հուպ ի ճանապարհն եւ աստ ուրեմն յայտնել նշխարաց երկոցունց եւ փոխել յառապարն Այս ամենայն որպէս ասացաք յայլոց պատմեալ յառաջագոյն քան զմեզ ոչ ինչ կարեւորագոյն համարեցաք ոճով երկրորդել Դոյնպէս եւ որ ինչ վասն կատարմանն Ադդէի աշակերտի առաքելոյն յԵդեսիայ յորդւոյն Աբգարու գտանի յայլոց պատմեալ յառաջագոյն քան զմեզ Որ իբրեւ թագաւորեաց յետ մահուան հօրն ոչ եղեւ ժառանգորդ հայրենի առաքինութեանն այլ եբաց զտաճարս կռոցն եւ կալաւ զպաշտօն հեթանոսութեանն Եւ յղեաց առ Ադդէ զի արասցէ նմա խոյր բեհեզեայ անգուածով ոսկոյ որպէս յառաջագոյն առնէր հօրն նորա Եւ պատասխանի ընկալաւ թէ ոչ արասցեն ձեռք իմ խոյր գագաթան անարժանի որ ոչ երկրպագէ Քրիստոսի Աստուծոյ կենդանւոյե Եւ իսկոյն հրամայեաց միում ի զինակրացն կտրել զոտս նորա սրով Որոյ երթեալ եւ տեսեալ զնա զի նստէր յաթոռ վարդապետութեանն էած սուսերաւ եւ ի բաց կտրեաց զսրունս նորա եւ նոյն ժամայն աւանդեաց զհոգին Զայս ծայրաքաղ արարեալ համառօտ յիշատակեցաք որպէս զառ ի յայլոց պատմեալ նախկին Բայց վիճակեցաւ Հայոց եւ Բարթուղիմէոս առաքեալ որ եւ կատարեցաւ առ մեզ յԱրեբանոս քաղաքի Իսկ զՍիմովնէ որ Պարսիցն վիճակեցաւ ոչ զհաւաստին կարեմ պատմել եթէ զինչ գործեաց եւ կամ ուր կատարեցաւ Քանզի պատմի յոմանց Սիմովնի ումեմն առաքելոյ կատարիլ ի Վերիոսփորայ եւ թէ նա իցէ ճշմարտիւ եւ թէ էր աղագաւ գալուստ նորա անդր ոչ գիտեմ այլ միայն նշանակեցի զի գիտասցես թէ ոչ ինչ մնայ յիմմէ ջանից պատմել քեզ զամենայն որ ինչ անկ է 
Սանատրուկ թագաւորեալ զօրս ժողովէ ի ձեռն քաջացն Բագրատունեաց եւ Արծրունեաց դայեկաց իւրոց իջանել տալ պատերազմ ընդ որդիսն Աբգարու զի բոլորումս տիրեսցէ թագաւորութեան Եւ մինչ դեռ նա յայսմ էր աստուածային իմն ակնարկութեամբ խնդրեցաւ վրէժ մահուանն Ադդէի յորդւոյն Աբգարու Քանզի սիւն կճեայ կանգնել տայր յԵդեսիայ ի վերնատունս ապարանից իւրոց եւ ինքն ի ներքոյ կալով հրամայէր զորպէսն առնել որ զերծեալ յունողացն անկաւ ի վերայ նորա եւ խորտակեաց զոտսն եւ սատակեաց Եւ իսկոյն պատգամ բնակչաց քաղաքին եկն առ Սանատրուկ խնդրելով պայման ուխտի զի մի վրդովեսցէ զնոսա ի քրիստոնէութեան հաւատոց եւ նոքա տացեն զքաղաքն ի ձեռս եւ զգանձս թագաւորին Զոր արարեալ յետոյ ստեաց նա եւ զամենայն զաւակ տանն Աբգարու մաշեաց սրով բայց յաղջկանց զորս եհան ի քաղաքէն բնակել ի կողմանս Հաշտենից Սապէս եւ զգլուխ կանանցն Աբգարու որում անուն էր Հեղինէ առաքեաց յիւրային քաղաքն բնակել ի Խառան թողլով նմա զտիկնութիւնն ամենայն Միջագետաց փոխանակ բարեացն զոր գտեալ էր ի ձեռն նորա յԱբգարէ Այս Հեղինէ զարդարեալ հաւատովք որպէս եւ զայր իւր զԱբգար ոչ հանդուրժեաց բնակել ի մէջ կռապաշտիցն այլ չոգաւ յԵրուսաղէմ յաւուրս Կղաւդեայ ի սովին զոր մարգարէացաւն Ագաբոս եւ տուեալ զամենայն գանձս իւր յԵգիպտոս գնաց ցորեան բազում յոյժ եւ բաշխեաց ամենայն կարօտելոց որում եւ վկայէ Յովսեպոս որոյ եւ շիրիմ նշանաւոր կայ առաջի դրանն յԵրուսաղէմ մինչեւ ցայսօր ժամանակի 
Այլ որ ինչ գործք եղեալ Սանատրկոյ ոչ ինչ յիշատակաց արժանի համարեցաք ի շինուածոյ Մծբին քաղաքի Զի ի շարժմանէ խախտեալ քակեաց եւ վերստին շինեաց պայծառագոյն եւ պարսպեաց կրկին պարսպով եւ պատուարաւ եւ զինքն անդրի ի միջին հաստատեաց դրամ մի ի ձեռն ունելով որ նշանակէ այսպիսի ինչ եթէ ի շինել քաղաքիս ամենայն գանձքս ծախեցան եւ այս միայն մնաց Բայց թէ ընդէր Սանատրուկ կոչեցաւ ասելի է Քանզի յաւուրս ձմերայնոյ ճանապարհորդեալ ի Հայս քոյր Աբգարու Աւգէ պատահէ բքոյ ի լերինս Կորդուաց ցրուեաց զամենեսեան մրրիկն մինչ ոչ գիտել ընկեր զընկեր ընդ որ վարեցաւ Իսկ դայեկին նորա Սանոտայ քեռ Բիւրատայ Բագրատունւոյ կնոջ Խոսրենայ Արծրունւոյ առեալ զմանուկն քանզի տղայ էր եդ ի մէջ ստեանց իւրոց մնալով ի ներքոյ ձեանն զերիս տիւս եւ զերիս գիշերս Զորմէ առասպելաբանեն եթէ կենդանի իմն նորահրաշ սպիտակ յաստուածոցն առաքեալ պահէր զմանուկն Բայց որչափ մեք եղաք վերահասու այսպէս է շուն սպիտակ ընդ խնդրակսն լեալ պատահեաց մանկանն եւ դայեկին Արդ կոչեցաւ Սանատրուկ ի դայեկէն զանուանակոչութիւնն առեալ որպէս թէ տուրք Սանոտայ Սա թագաւորեալ յերկոտասաներորդի ամի Արտաշիսի արքայի Պարսից կեցեալ ամս երեսուն մեռաւ յորսի նետի ուրուք դիպեալ փորոտեացն իբր թէ վրէժս հատուցեալ ընդ չարչարանաց սրբոյ դստերն Ղեբուբնայ որդի Ափշադարայ դպրի գրեաց զամենայն գործս որ ինչ յաւուրս Աբգարու եւ Սանատրկոյ եւ եդ ի դիւանին յԵդեսիայ 
Յետ մահուանն Սանատրկոյ արքայի շփոթի իմն թագաւորութիւնն Քանզի Երուանդ ոմն որդի կնոջ Արշակունւոյ թագաւորէ յութերորդ ամի Դարեհի վերջնոյ Եւ ունին զրոյցք յաղագս նորա այսպէս Կին ոմն յազգէ Արշակունեաց անձամբ հարստի եւ խոշորագեղ վարար զոր ոչ ոք դիմագրաւեաց առնուլ կնութեան ծնանի երկուս մանկունս յանկարգ խառնակութենէ որպէս Պասիփայէ զՄինոտովրոս Եւ ի զարգանալ մանկանցն կոչեն անուանս Երուանդ եւ Երուազ Եւ ի չափ հասեալ Երուանդայ լինի սրտեայ եւ անդամովք յաղթ Սա ի բազում իրս վերակացու առաջնորդութեամբ առաքեալ ի Սանատրկոյ գտանի երեւելի մինչեւ ամենայն նախարարացն Հայոց առաջին լինել եւ խոնարհութեամբ եւ առատաձեռնութեամբ զամենայն ոք յանգուցեալ յինքն յարեցոյց Եւ ի մեռանելն Սանատրկոյ միաբանեալ թագաւորեցուցին զնա առանց արանց յազգէն Բագրատունեաց լինել թագադիր Բայց ի թագաւորելն իւրում Երուանդ կասկած ունելով յորդւոցն Սանատրկոյ կոտորէ զամենեսեան Թուի թէ վրէժս հատուցաւ սպանման որդւոցն Աբգարու Բայց մի ոմն տղայ Արտաշէս անուն զոր առեալ ստընտուի նորա փախեաւ ի կողմանս Հերայ ի հովուավանս Մաղխազանի լուր առնելով դայեկի նորա Սմբատայ որդւոյ Բիւրատայ Բագրատունւոյ ի Սպեր գաւառի ի շէնն Սմբատաւանի Արդ իբրեւ լսէ Սմբատ որդի Բիւրատայ զբօթն Սանատրկոյ եւ զգոյժ կոտորման որդւոց նորա առեալ զերկուս դստերս իւր զՍմբատանոյշ եւ զՍմբատուրհի նստուցանէ ի Բայբերդի արս քաջս թողլով ի վերայ ամրոցին եւ ինքն հանդերձ միով կնաւ իւրով եւ սակաւ արամբք գայ անցանէ ի խնդիր մանկանն Արտաշիսի Որում իրազգած եղեալ արքային Երուանդայ հետայոյզս առաքէ վասն որոյ բովանդակ ժամանակս ընդ երեսս լերանց եւ դաշտաց այլակերպեալ շրջելով հետի հանդերձ մանկամբն սնուցանէ ի հովուավանս եւ յանդէորդս մինչեւ պարապ գտեալ ժամ անցանէ առ Դարեհ արքայ Պարսից Եւ քանզի այր քաջ էր Սմբատ եւ ծանօթ յառաջագոյն պատուի մեծապէս ընդ զօրագլուխսն Պարսից սապէս եւ մանուկն ընդ որդիս թագաւորին տեղի բնակութեան առեալ զԲատ եւ զՈզոմն կոչեցեալ գաւառս 
Բայց Երուանդայ զմտաւ ածեալ թէ որպիսի չար նորա թագաւորութեանն սնանի ի Մարս խէթ ի սրտի լեալ ոչ հեշտալի էր նմա քուն Հանապազ ի յարթնութեան յայն հոգալով նաեւ ի քուն անուրջս ահագինս նմին իրի տեսանէր Վասն որոյ ի ձեռն հրեշտակաց եւ պատարագաց խնդրէր հաշտեցուցանել զարքայն Պարսից տալ ի ձեռս զԱրտաշէս ասելով թէ Արիւն իմ եւ հարազատութիւն ընդէր սնուցանես զՄարըդ Արտաշէս հակառակ ինձ եւ իմոյ թագաւորութեանս լսելով բանից Սմբատայ յեղուզակի որ ասէ թէ որդի է Արտաշէս Սանատրկոյ եւ զորդի հովուաց եւ զանդէորդաց ջանայ առնել Արշակունի եւ արիւն քո եւ հարազատութիւն համբաւելով զնմանէ Նա չէ որդի Սանատրկոյ այլ ընդ խաբս գտեալ Սբատայ զմար ոմն տղայ բաջաղիե Նոյնպէս եւ առ Սմբատ յղէր բազում անգամ թէ Ընդէր այդքան սնոտի աշխատութիւն կրես խաբեալ ի ստնտուէդ սնուցանես զորդի Մարիդ հակառակ ինձե Եւ լսէ ոչ սիրելի բանս պատասխանեաց Յայնժամ առաքէ Երուանդ եւ սատակէ զքաջսն ի Բայբերդի գերեալ զդստերս Սմբատայ պահէ յամրոցին յԱնի ոչ վատթարապէս Բայց թիկունս առնելով Երուանդայ զՀռոմայեցիս ոչ ինչ վտանգի ի թագաւորութեանն Վեսպիանու եւ Տիտոսի թողլով ի նոսա զՄիջագետս Եւ յայնմ հետէ բարձաւ իշխանութիւնն Հայոց ի Միջագետաց եւ հարկս եւս առաւելագոյնս տայր ի Հայոց Երուանդ Իսկ գործակալացն Հռոմայեցւոց մեծապէս հանդերձեալ զքաղաքն Եդեսիայ ի նմա հաստատեն զտունս գանձուց հարկացն ժողովելոց ի Հայոց ի Միջագետաց եւ յԱսորեստանեայց Եւ ժողովեն ի նմա զամենայն դիւանս եւ կարգեն դպրոցս երկուս մի զբունն իւրեանց զԱսորին եւ միւս եւս զՅոյնն եւ զդիւանն հարկաց եւ զմեհենականն որ կայր ի Սինոպ Պանտացւոց անդր փոխեն 
Յաւուրս սորա փոխին արքունիքն յԱրմաւիրն անուանեալ բլրոյ քանզի էր հեռացեալ գետն Երասխ եւ ի յերկարել ձմերայնոյն եւ ի դառնահոտ փչմանէ հիւսիսոյ պաղացեալ ձուլեալ վտակն ոչ ուստեք արբուցումն բաւական թագաւորականին գտանէր տեղւոյ Ընդ որ նեղեալ Երուանդայ նա եւ ամրագունի եւս տեղւոյ ելեալ ի խնդիր փոխէ զարքունիսն յարեւմուտս կոյս ի քարակտուր մի բլուր զորով պատ առեալ Երասխայ ընդդէմ Ախուրեանն հոսի գետ Պարսպէ զբլուրն եւ ի ներքսագոյն քան զպարիսպն ընդ բազում տեղիս կտրեալ զքարինսն մինչեւ ի յատակս բլրոյն հաւասար գետոյն մինչեւ դիմել ջուրց գետոյն ի փորուածն յըմպելեաց պատրաստութիւն Զմիջնաբերդն ամրացուցանէր բարձր պարսպօք եւ դրունս պղնձիս կանգնէր ի միջոցի պարսպին եւ ելանելիս երկաթիս ի ներքուստ ի վեր մինչեւ ցդուռնն եւ ի նմա որոգայթս իմն ծածուկս ընդ մէջ աստիճանացն որպէս զի ըմբռնեսցի եթէ ոք գաղտ ելանելով դաւել կամիցի զարքայն Եւ էր ասեն երկդիմի որպէս զի մինն լիցի սպասաւորաց արքունի եւ ամենայն ելեւմտից ճանապարհ տուընջենային իսկ միւսն գիշերային եւ մարդադաւաց 
Բայց Երուանդայ շինեալ զքաղաքն իւր եւ փոխեալ անդր զամենայն ինչ յԱրմաւրայ ուրոյն ի կռոցն զոր ոչ օգուտ իւր համարեալ յիւրն փոխել ի քաղաքն զի մի ի գալ եւ ի զոհել անդ աշխարհի ոչ զգուշութեամբ պահեսցի քաղաքն այլ հեռագոյն ի նմանէ իբր քառասուն ասպարիսաւ զհիւսիսով նման իւրոյ քաղաքին շինեաց քաղաք փոքր ի վերայ գետոյն Ախուրենայ եւ անուանեաց Բագարան այս ինքն թէ ի նմա զբագնաց յօրինեալ է զկազմութիւն եւ փոխեաց անդր զամենայն զկուռսն որ յԱրմաւիր Եւ մեհեանս շինեալ զեղբայր իւր զԵրուազ քրմապետ կացուցանէր 
Տնկէ եւ մայրի մեծ ի հիւսիսոյ կողմանէ գետոյն եւ որմովք ամրացուցանէ արգելլով ի ներքս այծեմունս երագունս եւ զեղանց եւ զեղջերուաց ազգ եւ ցիռս եւ վարազս որք ի բազմութիւն աճեցեալ լցին զանտառն որովք ուրախանայր թագաւորն յաւուրս որսոց Եւ անուանէ զանտառն Ծննդոց 
Քաղցր է ինձ ասել եւ յաղագս գեղեցիկ դաստակերտին Երուանդակերտի զոր յօրինեաց նոյն ինքն Երուանդ գեղեցիկ եւ չքնաղ յօրինուածովք Քանզի զմիջոց հովտին մեծի լնու մարդկութեամբ եւ պայծառ շինուածովք լուսաւոր որպէս ական բիբ Իսկ շուրջ զմարդկութեամբն ծաղկոցաց եւ հոտարանաց կազմութիւն որպէս շուրջ զբբովն զայլ բոլորակութիւն ական Իսկ զբազմութիւն այգեստանոյ իբր զարտեւանանց խիտ եւ գեղեցիկ ծիր որոյ հիւսիսային կողմանն դիր կարակնաձեւ արդարեւ գեղաւոր կուսից յօնից դարաւանդաց համեմատ Իսկ ի հարաւոյ հարթութիւն դաշտաց ծնօտից պարզութեան գեղեցկութիւն Իսկ գետն բերանացեալ դարաւանդօք ափանցն զերկթերթիսն նշանակէ շրթունս Եւ այսպիսի գեղեցկութեան դիր անքթթելի իմն գոգցես ի բարձրաւանդակ թագաւորանիստն զհայեցուածսն ունի եւ արդարեւ բերրի եւ թագաւորական դաստակերտն Զայս ամենայն զգործեցեալսն Երուանդայ պարգեւէ մեծն Տրդատ մարդկան ազգին Կամսարականաց որպէս մտերմաց եւ արեան կցորդաց ազգին Արշակունեաց զոր յիւրում տեղւոջն պատմեսցուք Բայց ասեն զԵրուանդայ ըստ հմայից դժնեայ գոլ ական հայեցուածով վասն որոյ ընդ այգանալ աչալրջացն սովորութիւն ունել սպասաւորացն արքունի վէմս որձաքարեայս ունել ընդդէմ Երուանդայ եւ ի հայեցուածոցն դժնութենէ ասեն պայթել որձաքար վիմացն Բայց այս կամ եղիցի սուտ եւ առասպել եւ կամ դիւականս ինչ առ իւր ունել զօրութիւնս զի այսպէս հայեցուածոցն անուամբ վնասեսցէ զորս կամի 
Բայց ի զարգանալ մանկանն Արտաշիսի եւ ի բազում արութիւնս քաջութեան ցուցանել դայեկին Սմբատայ հաճեալ ընդ նա նախարարքն Արեաց մաղթեն զթագաւորն տալ նմա պարգեւս զինչ եւ խնդրեսցէ Եւ յանձն առեալ թագաւորին ասէ ցնախարարսն Տեսէք թէ զինչ կամիցի այրն քաջե Եւ նոքա ասեն Անմահ բարերարութիւնդ քո ոչ այլ ինչ կամի Սմբատ քան թէ զարիւն քո եւ զհարազատութիւն զԱրտաշէս որդի Սանատրկոյ զմերժեալն ի թագաւորութենէ իւրմէ հաստատել յիւրում թագաւորութեաննե Եւ յանձն առեալ արքային արքայից տայ ի ձեռս Սմբատայ մասն ինչ ի զօրացն Ասորեստանի եւ զզօրս Ատրպատականի զի տարեալ զԱրտաշէս հաստատեսցեն ի գահն հայրենի 
Լուր հասանէ առ Երուանդ յՈւտէացւոց գաւառին եթէ գումարեաց արքայն Պարսից զօրս բազումս ի ձեռն Սմբատայ զի ի վերայ քո խաղացեալ ածցէ զմանուկն Արտաշէս ի թագաւորութիւն իւր Զայս լուեալ Երուանդայ եթող անդրէն զբազումս ի նախարարացն կողմնապահս եւ ինքն գնաց ի քաղաքն իւր փութանակի կուտել առ ինքն զզօրս Հայոց զՎրաց եւ զկողմանցն Կեսարու այլ եւ զՄիջագետացն աղերսիւք եւ տրովք Եւ էին աւուրք գարնայնոյ վասն որոյ երագ ժողովեցան զօրքն ամենայն նա եւ Արգամ տանուտէր ազգին Մուրացեան որ ի ծննդոցն Աժդահակայ ամբոխ հետեւակաւ Քանզի էր Երուանդայ դարձուցեալ ի նա զգահն երկրորդական զոր հանեալ էր ի նոցանէ Տիգրանայ եւ տուեալ իւրում քեռառնն Միհրդատայ իսկ յետ մահուանն Միհրդատայ ոչ լինէր ումեք տուեալ մինչեւ Երուանդայ դարձուցանել զնա առ Արգամ Եւ ոչ միայն նմա այլ եւ ամենայն նախարարացն տայր պարգեւս եւ պատիւս եւ զօրացն ամենեցուն պարգեւէր առատապէս 
Իսկ Սմբատ հանդերձ մանկամբն Արտաշիսիւ աճապարէր հասանել ի սահմանս Ուտէացւոց Ընդ առաջ նորա ելին զօրք այնր կողմանն նա եւ նախարարքն զորս եթող Երուանդ Զայն իբրեւ լուան այլ նախարարքն Հայոց լուծանէին լքանէին եւ զատչել յԵրուանդայ խորհէին նա եւ զայն եւս տեսանէին եթէ զօրքն Հռոմայեցւոց ոչ հասին նմա ի թիկունս Իսկ Երուանդ առաւել եւս յորդագոյն տայր զպարգեւսն եւ բաշխէր միոյ միոյ ումեք ի նոցանէ զգանձսն եւ որչափ շատ տայր շատ եւս ատելի լինէր Քանզի գիտէին ամենեքեան եթէ ոչ առ առատութեան տայ այլ առ երկիւղի վատնէ Եւ ոչ այնչափ սիրելի զայնոսիկ առնէր որոց շատն տայր քան թէ թշնամի զայնս որոց ոչն տայր պերճագոյնս 
Բայց Սմբատ հանդերձ մանկամբն Արտաշիսիւ ելանէ առ ափն ծովուն Գեղամայ զթիկամբքն Արագածն կոչեցեալ լերին աճապարէին հասանել ի բանակն Երուանդայ Առ ոչինչ համարեալ զբազմութիւն զօրաց նորա միայն ակնածէին ի Մուրացենէն Արգամայ զի այր քաջ էր եւ բազմաց տէր տիգաւորաց Եւ ճամբարն Երուանդայ էր բացագոյն ի քաղաքէ նորին աւելի քան երեք հարիւր ասպարիսաւ ի հիւսիսոյ ի վերայ գետոյն Ախուրեան Զայս իբրեւ լսէր Երուանդ հանէր ընդ առաջ զբազմութիւն զօրացն եւ ճակատէր ոչ հեռի յիւրմէ բանակէն Իսկ Արտաշիսի առաքեալ պատգամ առ Աբգար նահապետ Մուրացեան հանդերձ բազում երդմամբք թողուլ ի վերայ նորա զոր ինչ գտեալ էր յԵրուանդայ եւ կրկին այլ յաւելուլ միայն զի զԵրուանդ թողեալ ի բաց գնասցէ Եւ իբրեւ հանգէպ ճակատուն Երուանդայ ելին նշանք Արտաշիսի Արգամայ առեալ զբազմութիւն հետեւակացն ի կողմն ելանէր Եւ Սմբատ հրամայէր զփողսն պղնձիս հնչեցուցանել եւ յառաջեալ զճակատն իւր իբրեւ զարծուի յերամս կաքաւուց խոյանայր Իսկ նախարարքն Հայոց որ յաջ եւ յահեակ թեւսն էին ի նա խառնեալ միանային Եւ զօրքն Վրաց հանդերձ արքայիւն իւրեանց Փարսմանաւ թէպէտ եւ յանդուգն յարձակմամբ յառաջեալ բախէին արագապէս դառնային ի միւս կողմն փախուցեալ Եւ անդ էր տեսանել կոտորած անհնարին զգնդին Երուանդայ եւ զզօրաց Միջագետաց Եւ ի խառնակել այսպիսի ճակատուց պատահեն Արտաշիսի արք քաջք Տաւրացիք որոց զոգիս ի բաց եդեալ Երուանդայ պայմանեալ սպանանել զԱրտաշէս Որոց դիպեալ ի հետի ընդ մէջ անցանէ Գիսակ որդի ստնտուին Արտաշիսի եւ սատակեալ զնոսա ուր եւ կէս դիմաց նորա ի վայր բերեալ սուսերաւ զյաղթութիւն ստացեալ մեռանի ի վերայ այսպիսեաց Եւ մնացեալ զօրքն ի փախուստ դառնային Իսկ Երուանդ ձիովն իւրով բովանդակ ասպարէզս անցեալ ելանէ ի խանս կարգեալս ի բանակէն իւրմէ ի քաղաքն իւր հեծեալ ի նոր ձիս հանգոյց ի հանգուցէ փախչել Եւ քաջին Սմբատայ զհետ մտեալ սաստկագոյնս վարէր զնա ի գիշերի մինչեւ ցդուռն քաղաքին Եւ Մարաց զօրացն անցեալ ի կողմն երուանդական գնդին նսեմաւ ի վերայ դիականցն բանակէին Իսկ Արտաշիսի հասեալ ի յԵրուանդայ շրջապատեալ առագաստն ի կաշեայ եւ ի կտաւեայ պարսպին էջ եւ ի խորանի նորա բնակեցաւ զայն գիշեր Եւ այգուն եղելոյ տիրաբար արարեալ զսպանեալսն թաղել հրամայեաց եւ անուանեաց զհովիտն ուր ի վերայ դիականցն բանակեցաւն Մարաց մարգ եւ զտեղի ճակատուն Երուանդավան որ կոչի մինչեւ ցայսօր ժամանակի այս ինքն եթէ յայսմ տեղւոջ վանեաց զԵրուանդ Եւ ինքն չուեաց ի քաղաքն Երուանդայ յառաջ քան զմիջօրեայ հասեալ ի դաստակերտն Երուանդայ եւ միաբան գոչմամբ հրամայեաց աղաղակել զօրացն Մար ամատե որ թարգմանի Մարս եկն յիշեցուցանելով զթշնամանսն զոր յղէր Երուանդ առ թագաւորն Պարսից եւ առ Սմբատ Մար զնա կոչելով Յայս ի սոյն ձայն անուանեցաւ դաստակերտն Մարմէտ իբր ի կամաց Արտաշիսի բառնալ զանուն Երուանդայ ի տեղւոջէն այս պատճառ է անուանակոչութեան դաստակերտին Բայց Սմբատայ գիշերայն զհետ Երուանդայ եկեալ սակաւ վաշտկանաւ զդուռն քաղաքին պահէր մինչեւ ի գալն Արտաշիսի եւ զօրացն ամենեցուն Եւ ի մարտնչել քաջացն ընդ ամրոցին անձնատուրք եղեն մարդիկ ամրոցին եւ բացին զդուռն քաղաքին Իսկ մի ոմն ի զինուորացն մտեալ եհար վաղերբ զգլուխն Երուանդայ եւ ցրուեաց զուղիւղն ի յատակս տանն եւ այսպիսի ջախմամբ վախճանեցաւ կալեալ զթագաւորութիւնն ամս քսան Բայց Արտաշիսի յիշեալ թէ խառնուած Արշակունւոյ է Երուանդ հրամայէ զդի նորա թաղել մահարձանօք 
Յետ մահուանն Երուանդայ մտեալ Սմբատայ զարքունականսն յուզէր զգանձսն եւ գտեալ զթագն Սանատրկոյ արքայի դնէ ի գլուխն Արտաշիսի եւ թագաւորեցուցանէ ի վերայ ամենայն երկրիս Հայոց ի քսան եւ իններորդի ամի Դարեհի Պարսից արքայի Իսկ Արտաշիսի առեալ զթագաւորութիւնն տայ պարգեւս զօրացն Մարաց եւ Պարսից եւ արձակեաց յաշխարհն իւրեանց Տայ եւ առնն քաջի եւ պատուականի Արգամայ զխոստացեալ գահն երկրորդական եւ պսակ յակնթակապ եւ գինդ յերկոսին ականջսն եւ կարմիր զգեստ միոյ ոտինն տարգալ ունել ոսկի եւ պատառաքաղ եւ ոսկեղինօք ըմպել նուագօք Եւ ոչ ինչ ընդհատ յայսց պատուոց տայ դայեկին իւրում Սմբատայ բայց միայն յերկուց գնդացն եւ ի կարմիր կօշկէ եւ աւելի քան զհայրենական զիւր թագակապ ասպետութիւնն եւ զիշխանութիւնն արեւմտեայ զօրուն հաւատայ ի նա զամենայն զօրս Հայոց եւ զբոլոր աշխարհիս զգործակալս եւ զհամօրէն տունն արքունի Եւ զՆերսէս զորդի որդւոյն իւրոյ ստընտուին Գիսակայ ազգ զնա սերելով անուն կոչէ զնահատակութեանց հօրն   Դիմաքսեան քանզի որպէս ասացաքն զկէս դիմացն սուսերաւ ի վայր բերին ի վերայ Արտաշիսի Պատմի սորա ի նոյն աւուրս սերեալ ազգ եւ զորդիսն Տուրայ պատանիս հինգ հանդերձ տասամբ յանուն հօրն իւրեանց Տրունիս ոչ վասն արութեան ինչ գործոց այլ միայն վասն քսութեան հօր նոցա զոր առնէր ի տանէն արքայի առ Սմբատ քանզի ընտանի էր Երուանդայ սակս նորին եւ սպանաւ ի նմանէ 
Զկնի այսորիկ հրաման տայ Սմբատայ երթալ յամուրն Բագարան որ հուպ ի քաղաքն Երուանդայ ի վերայ Ախուրեան գետոյ զի սպանցէ զԵրուազ զեղբայր Երուանդայ Զոր կալեալ Սմբատայ երկան զուլանէ հրամայէ կապել եւ ընկենուլ ի պտոյտ մի գետոյն Եւ ի տեղի նորա ի վերայ բագնացն կացուցանէ զընտանի Արտաշիսի աշակերտ մոգի ուրումն երազահանի որ յայն սակս եւ Մոգպաշտէ անուն կարդային Եւ ապա աւար առեալ զգանձսն Երուազայ եւ ծառայս անձինս հինգ հարիւր նա եւ զընտիր գանձուցն մեհենից բերէ Արտաշիսի Եւ Արտաշէս պարգեւէ Սմբատայ զծառայսն Երուազայ բայց զգանձսն հրամայէ տանել Դարեհի արքայի Պարսից հանդերձ յաւելմամբ յիւրոց գանձուց ի շնորհակալութեան պատիւ իբրեւ հօր եւ օգնականի Յայնժամ Սմբատայ զծառայսն Երուազայ զոր գերեացն ի Բագարանէ տարեալ բնակեցուցանէ ի թիկանց Մասեաց ի նոյն անուն Բագարան կոչելով զձեռակերտն Ինքն անցանէ ի Պարսս ընծայատար Դարեհի ոչ ինչ փոյթ առնելով զՀռոմայեցւոց տէրութենէն Իսկ ի գնալն Սմբատայ ի Պարսս հասանեն հարկահանք կայսեր եւ սպայ ծանր ի սահմանս Հայոց զորս մաղթեալ Արտաշիսի եւ կրկին տուեալ զհարկսն հաշտեցուցանէ Եւ զայս մեզ ստուգապէս պատմէ Ողիւմպ քուրմ Հանւոյ գրող մեհենական պատմութեանց եւ զայլ բազում գործս զոր ասել կայ մեզ առաջի որում եւ Պարսից մատեանքն վկայեն եւ Հայոց երգք վիպասանաց 
Արտաշիսի վերջնոյ գործք բազում ինչ յայտնի են քեզ ի վիպասանացն որ պատմին ի Գողթան   շինել զքաղաքն եւ խնամութիւն ընդ Ալանս եւ ծնունդք զարմիցն եւ իբր տրփանք Սաթինկան ընդ Վիշապազունսն առասպելաբար այս ինքն ընդ զարմս Աժդահակայ որ ունին զամենայն զառ ստորոտովն Մասեաց մարտ ընդ նոսա եւ քայքայումն յիշանութենէն եւ սպանումն նոցա եւ հրկիզութիւն շինուածոցն եւ նախանձ որդւոցն Արտաշիսի եւ գրգռութիւն ընդ միմեանս ի ձեռն կանանցն Այս ամենայն որպէս ասացաք յայտնի են քեզ յերգս վիպասանացն բայց յիշատակեսցուք եւ մեք կարճառօտիւք եւ զայլաբանութիւնն ճշմարտեսցուք Երթեալ Արտաշիսի ի տեղին ուր խառնին Երասխ եւ Մեծամօր եւ հաճեալ ընդ բլուրն շինէ քաղաք յիւր անուն անուանեալ Արտաշատ Ձեռնտու լինի նմա եւ Երասխ փայտիւք մայրեաց վասն որոյ անաշխատ եւ երագ շինեալ կանգնէ ի նմա մեհեան եւ փոխէ ի նա ի Բագարանէ զպատկերն Արտեմիդեայ եւ զամենայն կուռս հայրենիս բայց զԱպողոնի պատկերն արտաքոյ քաղաքին կանգնէ հուպ ի ճանապարհն Եւ յարուցանէ ի քաղաքէն Երուանդայ զգերութիւն Հրէիցն որ փոխեալ էին անդր յԱրմաւրայ եւ նստուցանէ զնոսա յԱրտաշատ Նա եւ զամենայն վայելչութիւն քաղաքին Երուանդայ զոր տարեալ էր յԱրմաւրայ եւ զոր անդէն արարեալ նորա փոխէ յԱրտաշատ եւ առաւել եւս յինքենէ յօրինէ իբրեւ զքաղաք արքայանիստ 
Զայսու ժամանակաւ միաբանեալ Ալանք լեռնականօքն ամենայնիւ յինքեանս արկանելով եւ զկէս Վրաց աշխարհին մեծաւ ամբոխիւ տարածեալ ընդ աշխարհս մեր Ժողովէ եւ Արտաշէս զիւրոց զօրացն բազմութիւն եւ լինի պատերազմ ի մէջ երկոցունց ազգացն քաջաց եւ աղեղնաւորաց Սակաւ ինչ տեղի տայ ազգն Ալանաց եւ գնացեալ անցանէ ընդ գետն մեծ Կուր եւ բանակի առ եզերբ գետոյն ի հիւսիսոյ եւ հասեալ Արտաշէս բանակի ի հարաւոյ եւ գետն ընդ մէջ նոցա Բայց քանզի զորդի Ալանաց արքային ձերբակալ արարեալ զօրացն Հայոց ածեն առ Արտաշէս զխաղաղութիւն խնդրէր արքայն Ալանաց տալ Արտաշիսի զինչ եւ խնդրեսցէ եւ երդմունս եւ դաշինս ասէր հաստատել մշտնջենաւորս որպէս զի մի եւս մանկունք Ալանաց ասպատակաւ հինից ելցեն յաշխարհս Հայոց Եւ ի չառնուլ յանձն Արտաշիսի առ ի տալ զպատանին գայ քոյր պատանւոյն յափն գետոյն ի դարաւանդ մի մեծ եւ ի ձեռն թարգմանաց ձայնէ ի բանակն Արտաշիսի Քեզ ասեմ այր քաջ Արտաշէս որ յաղթեցեր քաջ ազգին Ալանաց եկ հաւանեաց բանից աչագեղոյ դստերս Ալանաց տալ զպատանիդ զի վասն միոյ քինու ոչ է օրէն դիւցազանց զայլոց դիւցազանց զարմից բառնալ զկենդանութիւն կամ ծառայեցուցանելով ի ստրկաց կարգի պահել եւ թշնամութիւն յաւիտենական ի մէջ երկոցունց ազգաց քաջաց հաստատելե Եւ լուեալ Արտաշիսի զայսպիսի իմաստութեան բանս գնաց յեզր գետոյն եւ տեսեալ զկոյսն գեղեցիկ եւ լուեալ ի նմանէ բանս իմաստութեան ցանկացաւ կուսին Եւ կոչեցեալ զդայեակն իւր զՍմբատ յայտնէ նմա զկամս սրտի իւրոյ առնուլ զօրիորդն Ալանաց ի կնութիւն իւր եւ դաշինս եւ ուխտս հաստատել ընդ ազգի քաջացն եւ զպատանին արձակել ի խաղաղութիւն Եւ հաճոյ թուեցեալ Սմբատայ յղէ առ արքայն Ալանաց տալ զտիկին օրիորդն Ալանաց զՍաթինիկ ի կնութիւն Արտաշիսի Եւ ասէ արքայն Ալանաց Եւ ուստի տացէ քաջն Արտաշէս հազարս ի հազարաց եւ բիւրս ի բիւրուց ընդ քաջազգւոյ կոյս օրիորդիս Ալանացե Զայս տեղի առասպելաբանելով վիպասանքն յերգելն իւրեանց ասեն Հեծաւ արի արքայն Արտաշէս ի սեաւն գեղեցիկ եւ հանեալ զոսկէօղ շիկափոկ պարանն եւ անցեալ որպէս զարծուի սրաթեւ ընդ գետն եւ ձգեալ զոսկէօղ շիկափոկ պարանն ընկէց ի մէջք օրիորդին Ալանաց եւ շատ ցաւեցոյց զմէջք փափուկ օրիորդին արագ հասուցանելով ի բանակն իւրե Որ եւ ճշմարտութեամբ ունի այսպէս Քանզի պատուեալ է առ Ալանս մորթ կարմիր լայքա շատ եւ ոսկի բազում տուեալ ի վարձանս առնու զտիկին օրիորդն Սաթինիկ Այս է ոսկէօղ շիկափոկ պարանն Դոյնպէս եւ զհարսանեացն առասպելեալ երգեն այսպէս ասելով Տեղ ոսկի տեղայր ի փեսայութեանն Արտաշիսի տեղայր մարգարիտ ի հարսնութեան Սաթինկաննե Քանզի սովորութիւն իսկ էր թագաւորացն մերոց փեսայութեամբ ի դուռն տաճարին հասանել դահեկանս ճապաղել իբրեւ զհիւպատեանն Հռոմայեցւոց սապէս եւ թագուհեացն յառագաստին մարգարիտ Այս է ճշմարտութիւն բանիցս Սա առաջին եղեալ ի կանանցն Արտաշիսի ծնանի նմա զԱրտաւազդ եւ զայլս բազումս զորս ոչ կարեւոր համարեցաք այժմ անուամբ թուել բայց զկնիսն յորժամ ի գործ ինչ հասանիցեմք 
Ի չափ հասեալ Արտաւազդայ որդւոյ Արտաշիսի եղեւ այր քաջ անձնահաճ եւ հպարտ եւ նախանձ բերելով ընդ ծերունւոյն Արգամայ հրապուրեաց զհայր իւր ցասնուլ Արգամայ որպէս թէ թագաւորել ի վերայ ամենայնի խորհիցի Այսպէս ընկեցեալ զնա ի պատուոյն ինքն առնու զերկրորդութիւնն Յետ այսորիկ երթալով Արտաշիսի ի ճաշ Արգամայ կասկած իմն անկեալ իբր թէ դաւել զարքայն խորհիցին յարուցանեն որդիքն արքային ապշոպ եւ անդէն իսկ ի հացին քարշեն զալիսն Արգամայ Եւ խռովութեամբ մեծաւ եկեալ յԱրտաշատ Արտաշէս արքայ դարձեալ արձակեաց զորդի իւր զՄաժան մեծաւ գնդաւ եւ զբազումս յազգէն Մուրացեան սպանանել հրամայեաց եւ զապարանսն Արգամայ այրել եւ զհարճ նորին որ կարի չքնաղ էր գեղով եւ մնացեալ գնացիւք ոտից զոր կոչէին Մանդու ածել ի հարճութիւն Արտաշիսի Զոր դարձեալ նուաճեալ յետ երկուց ամաց ի բաց տալ հրամայէ զինչսն բայց ի հարճէն Իսկ Արտաւազդայ ոչ շատացեալ առնուլ ի բաց ի նոցանէ զերկրորդութեանն պատիւ յաւելու եւս հանել եւ զՆախճաւան եւ ըստ հիւսիսոյ Երասխայ զամենայն գիւղս յորում եւ ապարանս եւ բերդս ի նոցանէ շինէ իւր ի ժառանգութիւն Այսմ ոչ կարացեալ համբերել որդւոցն Արգամայ ընդդիմանան նմա պատերազմաւ բայց յաղթեալ արքայորդւոյն սատակէ զամենայն ծնունդս Արգամայ հանդերձ հարբն եւ որք միանգամ երեւելիք էին յազգէ Մուրացեան եւ գրաւէ յինքն զշէնս եւ զամենայն իշխանութիւնս նոցա Եւ ոչ ոք ապրեաց ի նոցանէն բայց միայն աննշանք ոմանք եւ կրտսերք փախուցեալ առ Արտաշէս ապրեցան ի դրան արքունի Այս Արգամ է որ յառասպելին Արգաւանն անուանի եւ այս պատճառ պատերազմին ընդ Արտաւազդայ 
Սիրելի է ինձ ասել եւ վասն առնն քաջին Սմբատայ քանզի արդարեւ ըստ առասպելին ոչ ինչ կարի հեռի ի ճշմարտութենէն որ ունէր հասակ անդամոց համեմատ քաջութեանն եւ առաքինութեան ոգւոցն որսորդ եւ գեղեցկութեան ալեօք վայելչացեալ սակաւ ինչ արեան նիշ ունելով յաչսն որպէս դրակոնտիկոն ի վերայ ոսկւոյ եւ ի մէջ մարգարտոյ ծագէր եւ ի վերայ շոյտ անձին եւ մարմնոյ զգոյշ յամենայնի եւ տուչութիւն յաջողուածոց ունէր ի մարտս առաւել քան զամենայն ոք Զի յետ այնչափ արութեանց օգնական եղբօրն Սաթինկան յաշխարհն Ալանաց հանդերձ զօրու երթայ հրամանաւ Արտաշիսի Քանզի մեռաւ հայր Սաթինկան եւ այլ ոմն բռնացեալ թագաւորեաց աշխարհին Ալանաց եւ հալածէր զեղբայրն Սաթինկան զոր վանեալ հերքէ Սմբատ եւ տիրացուցանէ ի վերայ ազգին զեղբայրն Սաթինկան եւ զերկիր հակառակորդացն աւերէ զամենայն միահամուռ ածէ գերի սաստիկ յԱրտաշատ Եւ հրամայեալ Արտաշիսի բնակեցուցանել զնոսա ի հարաւոյ յարեւելից կուսէ Մասեաց որ կոչէր Շաւարշական գաւառ ի վերայ պահելով զբնիկ անունն Արտազ քանզի եւ աշխարհն ուստի գերեցանն Արտազ կոչի մինչեւ ցայսօր ժամանակի 
Յետ մեռանելոյ վերջնոյ Արշակայ թագաւորի Պարսից թագաւորեցուցանէ մերս Արտաշէս զհամանուն իւր զԱրտաշէս որդի նորին ի վերայ Պարսից աշխարհին Եւ ոչ կամեցան հնազանդել նմա բնակիչք լերինն որ անուանեալ կոչի յիւրեանց լեզուն Պատիժահար գաւառ որ է Գեղմանց լեառն եւ ծովեզերեայք եւ այսր եւս քան զնոսա նա եւ Կասբից երկիրն յայն սակս ապստամբեն ի մերոյ արքայէն Վասն որոյ առաքէ ի վերայ նոցա Արտաշէս զՍմբատ ամենայն զօրօքն Հայոց ինքն արքայ յուղարկ երթալով աւուրս եօթն։ Իսկ Սմբատայ երթեալ հնազանդէ զամենեսեան բայց զերկիրն Կասբից աւերեալ առաւել քան զԱրտազեան գերի ածէ ի Հայս ընդ որս եւ զԶարդմանոս անուն թագաւոր նոցին Վասն որոյ արժանի ըստ վաստակոցն պարգեւէ նմա Արտաշէս զմասն արքունի որ ի շէնս Գողթան եւ զՈւղտու ակունսն եւ առ այսոքիւք եւ զաւարն ամենայն նմա թողու Ընդ որ նախանձեալ Արտաւազդ կամեցաւ սպանանել զՍմբատ եւ յայտնեալ խորհրդոյն բազում խռովութիւն վասն այնր լինէր հօրն Իսկ Սմբատայ տեղի տուեալ գնաց զկողմամբք Ասորեստանի իւրովք կամօք թողլով զիշխանութիւն զօրացն Հայոց ընդ որ խանդայրն Արտաւազդ Հրամանաւ Արտաշիսի բնակէ ի Տմորիս որ այժմ կոչի Կորդրիք ի յԱլկի նստուցեալ զբազմութիւն գերոյն քանզի էր ի ծերութեան կին արարեալ յասորեստանեայց հուպ յայն կողմանս զոր յոյժ սիրեաց վասն այնորիկ եւ զնորին կողմամբք բնակեցաւ Իսկ Արտաւազդ յետ գնալոյն Սմբատայ առնու ի հօրէն որում ցանկայրն զիշխանութիւն զօրացն ամենեցուն Եւ նախանձ բերելով ընդ նմա եղբարցն ի գրգռութենէ կանանց իւրեանց վասն որոյ կարգէ Արտաշէս զՎրոյր հազարապետ զայր իմաստուն եւ բանաստեղծ եւ հաւատայ ի նա զամենայն գործս տանն արքունի եւ զՄաժան կարգէ քրմապետ ի յԱնի դիցն Արամազդայ Բաժանէ Արտաշէս եւ զիշխանութիւն զօրուն ընդ չորս զարեւելեան զօրն թողու ի վերայ Արտաւազդայ եւ զարեւմտեանն տայ Տիրանայ զհարաւայինն ի Սմբատ հաւատայ եւ զհիւսիսայինն ի Զարեհ Եւ Զարեհ էր սէգ եւ յորս երէոց նահատակ իսկ առ պատերազմունս վատ եւ տաղտուկ զորոյ զփորձ առեալ Քարձամայ ուրումն արքայի Վրաց ապստամբեցուցանէ զերկիրն եւ կալեալ զԶարեհ ի բանտի դնէ ի Կաւկաս Ընդ որում պատերազմեալ Արտաւազդայ եւ Տիրանայ հանդերձ Սմբատաւ դարձուցանեն զեղբայրն ի մեծէ կարակմէ 
Աղմուկ շփոթից իմն լեալ յարեւմուտս ընդ որ վստահացեալ Արտաշէս նշկահեալ ընդդիմանայ Հռոմայեցւոցն տէրութեանն ոչ տալով հարկս Իսկ Դոմետիանոսի կայսեր ցասուցեալ զօրս ի վերայ Արտաշիսի առաքէ որոց հասեալ ի կողմանս Կեսարու զՏիրան եւ զզօրսն արեւմտեան առաջի արկեալ ածեն տագնապաւ մինչեւ ի քաջ ընդարձակ հովիտն Բասենայ յորում ընդդէմ դիպեալ Արտաւազդ արեւելեայ եւ հիւսիսային զօրօքն հանդերձ ամենայն որդւովքն արքայի եւ պատերազմեալ սաստկապէս վտանգին Յորոյ ի վերջս պատերազմին հասեալ Սմբատ հարաւային զօրօքն ընդ մէջ անցեալ ապրեցուցանէ զորդիսն արքայի յաղթութիւն եւ զրաւ պատերազմին արարեալ Զի թէպէտ եւ ծերագոյն էր երիտասարդապէս յարդարեաց եւ մղեաց զճակատն եւ հետամուտ եղեալ հալածեաց զզօրսն Հռոմայեցւոց մինչեւ ի սահմանս Կեսարու Զայս կամելով երգել յառասպելսն Դոմետ զոմն ասեն եկեալ որ է ինքն կայսրն Դոմետիանոս ոչ ինքն այսր այլ զհրաման նորա եւ զզօրս այլաբանելով յանուն նորա կոչեն Բայց ըստ բախտի եղեալ Արտաշիսի մեռանի ի նմին ժամանակի Դոմետիանոս ի Հռոմ եւ զկնի նորա Ներուաս ոչ աւելի թագաւորեալ քան զմի ամ Ընդ որ առաւել հպարտացեալ զօրացն Հայոց եւ Պարսից ասպատակ եւս ի Յոյնս արարին Ընդ սոսա հայելով Եգիպտացւոց եւ կողմանցն Պաղեստինացւոց արգելուն եւ նոքա զհարկիլն Հռոմայեցւոց 
Զայսու ժամանակաւ թագաւորեալ լինի Հռոմայեցւոց Տրայիանոս եւ խաղաղացուցեալ զամենայն արեւմուտս դիմէ ի վերայ Եգիպտացւոց եւ Պաղեստինացւոց եւ նուաճեալ զնոսա ընդ իւրով ձեռամբ խաղայ յարեւելս ի վերայ Պարսից Աստ աճապարեալ Արտաշէս մեծապէս ընծայիւք իջանէ ընդ առաջ նորա զմեղանս յանձն առեալ հանդերձ հարկօք անցելոց ամացն լինի առաջի նորա եւ թողութիւն ի նմանէ գտեալ դառնայ յաշխարհս Հայոց Եւ Տրայիանոսի անցեալ ի Պարսս եւ զամենայն զկամս իւր կատարեալ դառնայ ընդ Ասորիս Ընդ առաջ նորա իջեալ Մաժան մատնութիւն զեղբարցն առնէր Գիտեա ասէ արքայ եթէ զԱրտաւազդ եւ զՏիրան վտարանդիս ոչ արասցես եւ զզօրսն Հայոց Զարեհի ոչ հաւատասցես հարկքն անաշխատ առ քեզ ոչ եկեսցենե Զայս արար Մաժան քէն պահելով վասն Սմբատայ զի եւ զնա նորա էր սնուցեալ ընդ նմին եւ զՏիրան խորհեցաւ հանել զի ինքն լիցի քրմապետ միանգամայն եւ սպարապետ արեւմտից Զորմէ ոչ ինչ փոյթ արարեալ Տրայիանու արձակէ ունայն Իսկ Արտաւազդայ եւ Տիրանայ իմացեալ զխորհուրդն նորա դարան գործեալ յորս սպանին զՄաժան զոր տարեալ թաղեցին ի Բագնացն աւանի իբրեւ զքրմապետ Իսկ Արտաշէս յայնմ հետէ անսայթաք հարկեաց Տրայիանու եւ յետ նորա Ադրիանոսի կայսեր զամենայն աւուրս իւր 
Յետ ամենայն առաքինութեանց եւ գործոց ուղղութեանց Արտաշիսի հրամայէ զսահմանս գիւղից եւ ագարակաց որոշել քանզի բազմամարդացոյց զաշխարհս Հայոց եկամուտս բազումս ածելով ազգս եւ բնակեցուցանելով ի լերինս եւ ի հովիտս եւ ի դաշտս Եւ նշանս սահմանացն հաստատեաց այսպէս հրաման տալով քարինս կոփել չորեքկուսիս եւ պնակաձեւ փոսել զմէջսն ծածկելով յերկրի եւ չորեքկուսիս ի վերայ յարուցանել ամբարտակս սակաւ ինչ բարձրագոյն յերկրէ Ընդ որ նախանձեալ Արտաշրի որդւոյ Սասանայ զնոյն նման հրամայէ առնել եւ ի Պարսից աշխարհին եւ յիւր անունն անուանել զի մի եւս յիշեսցի անունն Արտաշիսի Բայց ասի ի ժամանակս Արտաշիսի ոչ գտանել երկիր անգործ յաշխարհիս Հայոց ոչ լեռնային եւ ոչ դաշտային յաղագս շինութեան երկրիս 
Յաւուրս սորա ասեն եկեալ զազգն Ամատունեաց ի կողմանցն արեւելից Արեաց աշխարհին Բայց են սոքա բնութեամբ հրեայ ի Մանուեայ ումեմնէ որոյ որդի էր մեծահասակ եւ ուժեղ Սամսոն անուն կոչեցեալ որպէս սովորութիւն է Հրէից ըստ յուսոյ զնախնեացն կոչել զանուանս Բայց է ճշմարիտ որպէս եւ այժմ իսկ է տեսանել ի զարմս Ամատունեաց քանզի անձեայք եւ բարեձեւք ըստ պատշաճի վայել են ամենայն իրօք եւ ուժեղք Տարեալք են նոքա ի յԱրշակայ առաջին ի Պարթեւաց թագաւորեցելոյն եւ յառաջադիմութեամբ անդէն յԱրեաց աշխարհին ի պատիւ հասեալք ի կողմանս Ահմատանի Բայց թէ յինչ պատճառաց գալուստ նոցա այսր ոչ գիտեմ այլ պատուին յԱրտաշիսէ գեղիւք եւ դաստակերտօք եւ անուանին Ամատունիք որպէս թէ Եկք Եւ կէսք ի Պարսից Մանուեանս զնոսա կոչեն յանուն նախնւոյն 
Ի սորա աւուրս եւ Առաւեղեանքդ յազգէ Ալանաց մերձաւորք Սաթինկան զհետ նորա եկեալք կարգեցան յազգ եւ ի նախարարութիւն աշխարհիս Հայոց որպէս հարազատք թագուհւոյն մեծի եւ ի ժամանակս Խոսրովու հօրն Տրդատայ խնամեցեալ ընդ ումեմն քաջի Բասղացն եկեալ հատուածի 
Քանզի բազում ինչ գործք յաւուրս Արտաշիսի գործեցան վասն այնորիկ ի բազում ճառս կոտորեցաք զի մի երկայնութիւն բանից տաղտկութիւն ընթերցողացն լինիցի որոյ է վերջին ճառս այսպիսի ինչ յիշատակել եւ զայլսն եւս որ ինչ ի ժամանակս Արտաշիսի Զի թէպէտ եւ այլն ամենայն զոր յիշատակեցաք յառաջագոյն ճառիցն կարգք եւ սովորութիւնք գեղեցիկք հաստատեցան ի Վաղարշակայ եւ յայլոց առաջնոց թագաւորացն այլ ի մեծամեծ արուեստից եւ ի գիտութեանց ունայնացեալք էին որպէս հինից եւ ասպատակաց պարապեալք եւ այսպիսի գիտութեանց կամ անփոյթ արարեալք եւ կամ ոչ հասեալք զշաբաթուց ասեմ եւ զամսոց եւ զտարեաց բոլորմանց Քանզի ոչ այսպիսի ինչ ճանաչիւր առ նոսա այլոց ազգաց վարելով եւ ոչ ի ծովակս աշխարհիս նաւագնացութիւնք եւ ոչ ի վերայ գետոց ճանապարհորդութիւնք եւ ոչ գործիք ձկանց որսոց այլ եւ ոչ յամենայն տեղիս երկրագործութիւնք բայց դոյզն ուրեք այլ ըստ օրինակի հիւսիսականաց կողմանց շաղղակերութեամբ եւ այլովք այսպիսեօք կեցեալք Եւ այս ամենայն յօրինի յաւուրս Արտաշիսի 
Գեղեցիկ իմն պատմէ եւ Արիստոն Փեղղացի յաղագս մահուանն Արտաշիսի Քանզի ի ժամանակին որպէս ապստամբեցին Հրեայք յԱդրիանոսէ Հռոմայեցւոց թագաւորէ եւ ետուն պատերազմ ընդ Րուփոսի եպարքոսի առաջնորդութեամբ առն ուրումն աւազակի որում անուն էր Բարքոբայ այս ինքն աստեղ որդի որ էր գործովք չարագործ եւ սպանող բայց անուամբ իւրով մեծաբանեալ պարծէր որպէս թէ յերկնից ծագեաց նոցա փրկիչ իբր նեղելոց եւ գերեաց Եւ այնքան սաստկացոյց զմարտն մինչեւ ի նա հայելով ի բաց կացին ի հարկելոյ Հռոմայեցւոց Ասորիք եւ Միջագետք եւ Պարսք ամենայն քանզի էր եւ լուեալ եթէ եմուտ յԱդրիանոս ախտ ուրկութեան Բայց մերն Արտաշէս ոչ երկմտեաց ի նմանէ Եւ եղեւ ընդ նոյն ժամանակս հասանել Ադրիանոսի ի Պաղեստինէ եւ սատակել զապստամբսն պաշարմամբ ի քաղաքի մի փոքր հուպ յԵրուսաղէմ վասն որոյ եւ ամենայն ազգին Հրէից հրամայեաց մերժել ի հայրենի աշխարհէն որ եւ ոչ ի բազում հեռաստանէ հայեսցին յԵրուսաղէմ Եւ ինքն շինէր զԵրուսաղէմ զաւերեալն ի Վեսպասիանոսէ եւ ի Տիտոսէ եւ յիւրմէ եւ անուանեաց Հեղիայ յիւր անուն որպէս եւ կոչէրն իսկ Ադրիանոս արեգակն Բնակեցոյց ի նմա հեթանոսս եւ քրիստոնեայս որոց եպիսկոպոս էր Մարկոս ոմն Ընդ այն ժամանակս առաքեաց զօր ծանր զկողմամբք Ասորեստանի եւ մերոյն Արտաշիսի հրամայեաց երթալ ի Պարսս հանդերձ իւրովք զիւգոստատօք զորոյ զհետ քարտուղարութեամբ լեալ այս այր որ զայս պատմութիւն ետ մեզ հանդիպի Արտաշիսի ի Մարս ի Սոհունդ անուանեալ տեղւոջ Եղեւ հիւանդանալ նմա ի Մարանդի ի Բակուրակերտ աւանի եւ զԱբեղոյ զոմն նահապետ Աբեղենից տոհմին զայր շոյտ եւ շղոմարար եւ սուտակասպաս ի նորին խնդրոյ արձակէ յԵկեղեաց յԵրիզայ ի մեհեանն Արտեմիդեայ խնդրել ի կռոցն բժշկութիւն եւ զբազում կեանս Որոյ ոչ ժամանեալ դառնալ հասանէ վախճան Արտաշիսի Եւ գրէ եթէ որչափ ամբոխութիւնք մեռան ի մահուանն Արտաշիսի սիրելի կանայք եւ հարճք եւ մտերիմ ծառայք եւ որպիսի շուք բազմադիմիս արարին առ ի պատիւ դիոյն քաղաքականաց կարգօք եւ ոչ որպէս զբարբարոսս Դագաղքն էին ասէ ոսկեղէնք գահոյքն եւ անկողինքն բեհեզեայ եւ պատմուճանն որ զմարմնովն ոսկեթել թագ կապեալ ի գլուխն եւ զէնն ոսկւով առաջի եդեալ եւ զգահոյիւքն շուրջ որդիքն եւ բազմութիւն ազգականացն եւ առ այսոքիւք պաշտօնէիցն զինուորութիւնք եւ նահապետքն եւ նախարարութեանցն գունդք եւ միանգամայն զօրականացն վաշտք ամենեքին կազմեալ զինու հանդերձ իբր թէ ի պատերազմ ճակատիցին եւ առաջի պղնձիս հարկանելով փողս եւ զկնի կուսանք ձայնարկուք սեւազգեստք եւ աշխարող կանայք եւ զհետ բազմութիւն ռամկին Եւ այսպէս տարեալ թաղեցին Եւ շուրջ զգերեզմանաւն լինէին կամաւոր մահունք որպէս վերագոյնն ասացաք Եւ սորա այպէս սիրելի եղեալ աշխարհիս մերոյ թագաւորեալ ամս քառասուն եւ մի 
Յետ Արտաշիսի թագաւորէ Արտաւազդ որդի նորա եւ հալածէ յԱյրարատոյ զամենայն եղբարս իւր ի գաւառս Աղիովտայ եւ Առբերանոյ զի մի բնակեսցեն յԱյրարատ ի կալուածս արքայի բայց միայն զՏիրան պահէ փոխանորդ իւր զի որդի ոչ գոյր նորա Որ յետ սակաւ ինչ աւուրց թագաւորելոյն իւրոյ անցեալ զկամրջաւն Արտաշատ քաղաքի որսալ կինճս եւ իշավայրիս զակամբք Գինայ եւ աղմկեալ ի ցնորից իմն խելագարանաց ընդ վայր յածելով երիվարաւն անկանի ի խոր իմն մեծ եւ խորասոյզ լեալ անհետի Զսմանէ երգիչքն Գողթան առասպելաբանեն այսպէս եթէ ի մահուանն Արտաշիսի բազում կոտորածք լինէին ըստ օրինի հեթանոսաց դժուարի ասեն Արտաւազդ ասելով ցհայրն Մինչ դու գնացեր եւ զերկիրս ամենայն ընդ քեզ տարար ես աւերակացս ում թագաւորեմե Վասն որոյ անիծեալ զնա Արտաշիսի ասաց այսպէս Եթէ դու յորս հեծցիս յԱզատն ի վեր ի Մասիս զքեզ կալցին քաջք տարցին յԱզատն ի վեր ի Մասիս անդ կայցես եւ զլոյս մի տեսցեսե Զրուցեն զսմանէ եւ պառաւունք եթէ արգելեալ կայ յայրի միում կապեալ երկաթի շղթայիւք եւ երկու շունք հանապազ կրծելով զշղթայսն ջանայ ելանել եւ առնել վախճան աշխարհի այլ ի ձայնէ կռանահարութեան դարբնաց զօրանան ասեն կապանքն Վասն որոյ եւ առ մերով իսկ ժամանակաւ բազումք ի դարբնաց զհետ երթալով առասպելին յաւուր միաշաբաթւոջ երիցս կամ չորիցս բախեն զսալն զի զօրասցին ասեն շղթայքն Արտաւազդայ Բայց է ճշմարտութեամբ այսպէս որպէս ասացաքս վերագոյն Այլ ոմանք ասեն եւ ի ծնանելն զսա դիպեալ պատահարաց իմն զոր համարեցան կախարդել զսա կանանց զարմիցն Աժդահակայ վասն որոյ զնոսա բազում չարչարեաց Արտաշէս Եւ զայս նոյն երգիչքն յառասպելին ասեն այսպէս եթէ Վիշապազունք գողացան զմանուկն Արտաւազդ եւ դեւ փոխանակ եդինե Բայց ինձ արդարացեալ թուի լուրն այն թէ ի ծննդենէն եւ եթ մոլորութեամբ լեալ մինչ նովիմբ եւ վախճանեցաւ Եւ առնու զթագաւորութիւնն Տիրան եղբայր նորին 
Թագաւորէ Հայոց Տիրան որդի Արտաշիսի յերրորդ ամի Պերոզի առաջնոյ Պարսից արքայի Սորա ոչ ինչ պատմին գործք մեծամեծք այլ միայն թէ մտերմութեամբ ծառայեաց Հռոմայեցւոց եկեաց խաղաղութեամբ որսոց եւ զբօսանաց պարապեալ որպէս ասեն Եւ ձիոց երկուց լեալ թեթեւ առաւել քան զՊիգասոս երագութեամբ անբաւ զորս ոչ երկրակոխս այլ օդագնացս համարէին յոր խնդրեալ հեծանել Դատաքէի ուրումն իշխանի Բզնունեաց պարծէր ընչեղագոյն գոլ քան զարքայ Եւ եկեալ առ նա կանխագոյն իւրոյ ազգին Արշակունեաց որ էին ի կողմանս Հաշտենից ասեն Ընդարձակեա մեզ զժառանգութիւնս զի նեղ է քանզի բազմացաք յոյժե Եւ նա հրամայէ ոմանց ի նոցանէ երթալ ի գաւառն Աղիովտի եւ Առբերանւոյ Իսկ սոցա առաւել եւս բողոք կալեալ առ արքայի թէ առաւելագոյն նեղ է մեզ ոչ ինչ ունկնդիր լինի Տիրան այլ հաստատեալ վճիռ ոչ այլ ժառանգութիւն տալ նոցա բայց զոր ունէինն հաւասար տրոհել յինքեանս Զոր բաժանեալ ըստ մարդաթուի գտաւ պակաս ժառանգութիւն բնակողացն Հաշտնից վասն որոյ բազումք ի նոցանէ եկին ի գաւառն Աղիովտի եւ Առբերանւոյ Յաւուրս սորա ասեն լեալ զպատանի ոմն յազգէն Անձաւացեաց սէգ յամենայն Երախնաւու անուն կոչեցեալ որ առնէ կին զվերջին կանանցն Արտաւազդայ զոր ի Յունաց էր ածեալ Եւ քանզի զաւակ ոչ գոյր Արտաւազդայ արքայ թողու յԵրախնաւու զամենայն տունն Արտաւազդայ Զի ասէին զնա այր ընտիր լինել եւ համեստ յամենայնի այլ եւ ի ցանկութիւնս մարմնոյ իբրեւ զօրինաւոր ոք Զոր սիրեալ արքայի տայ նմա զգահն երկրորդական զոր ունէրն Արտաւազդ եւ զհոգս արեւելեան զօրուն ի նա հաւատացեալ առ նմա թողու զԴրուասպ ոմն պարսիկ զմտերիմ իւր որ խնամեցեալ էր ընդ նախարարս Վասպուրականի որում տուեալ էր զաւանն Տատեօնս հանդերձ ագարակօքն եւ զայգին մեծ յոր մտանէր առուն գետ հանեալ ի ծովէն Գայլատուայ Եւ ինքն գնաց զկողմամբք Եկեղեաց ի յաւանին Չըրմէս հաստատելով զարքունիսն Ի հանդարտութեան վարեաց զթագաւորութիւնն ամս քսան եւ մի եւ մեռաւ ի ճանապարհի ձեան հիւսոյ կալեալ 
Տրդատ ոմն յազգէն Բագրատունեաց որդի Սմբատուհեայ դստեր քաջին Սմբատայ այր սրտեայ եւ ուժեղ կարճ հասակաւ եւ գծուծ տեսլեամբ զոր իւր փեսայացոյց արքայ Տիրան ի դուստր իւր յԵրանեակ Որոյ ատեցեալ զայր իւր զՏրդատ պչրանօք եւ պռստելով կեայր զօրհանապազ աւաղելով զինքն իբր թէ չքնաղագեղ ընդ վատակերպւոյ եւ քաջատոհմիկ ընդ վատթարազգւոյ բնակէ Ընդ որ զայրացեալ Տրդատայ յաւուր միում գանէ զնա սաստկապէս եւ կտրեալ զդեղձան հերսն եւ զվարսիցն փետտեալ զխոպոպիս հրամայէ քարշել արտաքս ընկենուլ ի սենեկէն Եւ ինքն գնաց ապստամբեալ ի կողմանս ամրութեանն Մարաց եւ հասեալ ի Սիւնեաց աշխարհն ժամանէ նմա համբաւ մահուանն Տիրանայ զոր լուեալ դադարէ անդ Եւ եղեւ յաւուր միում կոչել զնա յընթրիս Բակրոյ նահապետին Սիւնեաց եւ յուրախանալն գինւով տեսեալ Տրդատայ զկին մի զի յոյժ գեղեցիկ էր եւ երգէր ձեռամբ որում անուն էր Նազինիկ տրփացաւ եւ ասէ ցԲակուր Տուր ինձ զվարձակս զայսե եւ նա ասէ Ոչ տամ զի հարճ իմ էե Իսկ Տրդատայ բուռն հարեալ ի կինն յինքն քարշեալ ի բազմականն շամբշեալ վաւաշէր ըստ օրինակի երիտասարդի անարգել տարփաւորի Ընդ որ խանդացեալ Բակրոյ յարեաւ հանել զնա ի նմանէ Բայց յոտն կացեալ Տրդատայ ծաղկակալ սկտեղբն իբրեւ զինու վարեցաւ նա եւ զբարձակիցսն ի բազմականացն ի բաց պուղեաց Եւ անդ էր տեսանել նոր զոմն Ոդիսեւս զՊենելոպայ զսեղեխս սատակելով եւ կամ զՂապիթեայցն եւ զՅուշկապարկացն կռիւս ի վերայ Պերիթեայ հարսանեացն Եւ այնպէս յիւր վանսն եկեալ իսկոյն ի ձի ելեալ հանդերձ հարճիւն ի Սպեր գնաց Զայս աւելորդ եղեւ պատմել մեզ զնահատակութիւն առնն ցանկասիրի Բայց գիտեա զի ի թողուլ ազգին Բագրատունեաց զօրէնս հարցն նախ խժական ժառանգեցին յորջորջումն   Բիւրատ եւ Տրդատ եւ այլ այսպիսի կոչմունս զրկեալ ի նախնական անուանցն որպէս կոչէին յառաջ քան զուրանալն   Բագադիա Տուբիա Սենեքիա Ասուդ Սափատիա Վազարիա Ենանոս Եւ ինձ թուի թէ որ այժմդ կոչին Բագրատունիք Բագարատ Բագադիա է դա եւ Ասուդ Աշոտ դոյնպէս եւ Վազարիա Վարազ որպէս Շամբատ Սմբատ 
Փոխանորդէ զՏիրան եղբայր իւր Տիգրան վերջին թագաւորեալ Հայոց ի քսաներորդի եւ ի չորրորդի ամի Պերոզի Պարսից արքայի եւ երկայնակեաց եղեալ ամս քառասուն եւ երկու մեռանի ոչ ինչ գործ արութեան արժանի յիշատակի ցուցեալ այլ ի յաղջկանէ միոջէ յունէ ի կալանս ըմբռնեալ ի ժամանակին յորում վախճանեցաւն Տիտոս երկրորդ թագաւոր Հռոմայեցւոց որ անուանեցաւն Անտոնինոս Աւգոստոս Եւ Պերոզ արքայ Պարսից ի Հռոմայեցւոց իշխանութիւնն արշաւեաց ուստի եւ Պերոզ անուանեցաւ որ է յաղթող քանզի յառաջ անուանէր Վաղեգեսոս ի յունաց լեզուն բայց թէ Պարսք զինչ կոչեն զնա ոչ գիտեմ Արդ յասպատակելն Պերոզի ընդ Ասորիս ի կողմանս Պաղեստինացւոց վասն նորա եւ հրամանաւ նորին եւ մերն Տիգրան ի Միջերկրեայս ասպատակեալ եւ ի կալանս ըմբռնեալ յաղջկանէ միոջէ իշխելոյ կողմանցն այնոցիկ մինչ դեռ Ղուկիանոս կեսար յԱթէնս զմեհեանն շինէր որոյ եւ անցեալ զօրօք բազմօք ի Միջերկրեայսն յետ մեռանելոյն Պերոզի նուաճեաց զՀայս եւ արձակեաց զՏիգրան Ետ զՌոփի զկոյս զմերձաւոր իւր նմա կնութեան զոր եկեալ ի Հայս ի բաց թողու եւ զլեալ ի նմանէ պատանիս չորս ազգ սերէ յանուն մօրն իւրեանց Ռոփեայ Ռոփսեան եւ զառաջին մանկանցն գլուխ նահապետ կացուցանէ եւ կարգէ ընդ այլ նախարարութիւնս զի մի անուանեսցին Արշակունիք Եւ այլ որ ինչ կրտսերագոյն ազգք եթէ աստ եւ եթէ զկողմամբք Կորճէից հաստատէ այս Տիգրան որք միանգամ անազգիք էին ի վաշտս եւ անձամբ երեւելիք եւ վասն նորա փրկութեան պատերազմեալ ընդ Յոյնս որք ի Կորճէից եւ որք ի մերմէ կողմանէս զյառաջագունից ասեմ մօտաւորաց Վճենից ի զարմից Հայկազանց ոմանք ի յեկաց Զոր ոչ անուամբ պատմեսցուք է ինչ որ վասն յայտնի լինելոյ մեզ եւ է ինչ որ վասն աշխատութեան ի վաստակելն խոյս տալով երրորդ զի եւ անհաստատութիւնն բազմաց կարծիս ի ներքս ածէ ընդ բնաւն անցանել Եւ այսորիկ աղագաւ ոչ ինչ վասն այնց ազգաց որք ի վերջնոյն Տիգրանայ կարգեցան ճառեսցուք թէեւ բազում անգամ վասն այսր ի մէնջ աղերսիցես այլ միայն զորս հաւաստին գիտեմք զկնիսն Զի որչափ էր հնար փախեաք յաւելորդ եւ ի պաճուճեալ բանից եւ որ ինչ յանհաւաստին հայէր բանն եւ մտածութիւնն միայն զհետ երթալով ըստ կարողութեան որ ինչ այլուստ եւ կամ ի մէնջ զարդարոյն եւ զճշմարտի Զնոյն եւ աստանօր պատրաստելով արգելում զընթացս բանիցս յոչ պատշաճէն եւ որ զանհաւաստութեանն ի ներքս ածել ակնարկէ կարծիս Եւ զքեզ որպէս բազում անգամ եւ այժմ աղաչեմ մի յաւելորդսն հարկաւորել զմեզ եւ սակաւ եւ կամ յոլով բանիւք զմեծ եւ զհաւաստի բովանդակ աշխատութիւնս մեր ընդ վայր եւ աւելորդ ցուցանել գործ զի նմանագոյնս որպէս ինձ եւ քեզ գործէ վտանգս 
Յետ մահուանն Տիգրանայ թագաւորէ Վաղարշ որդի նորին յերեսներորդի եւ երկրորդի ամի հոմանուանն իւրոյ Վաղարշայ Պարսից արքայի Սա շինէ աւան մեծ զտեղի ծննդեան իւրոյ ի վերայ ճանապարհին ուր ի գնալ մօր իւրոյ ի ձմերոց յԱյրարատ յանկարծակի պատահեալ երկանց ի գնացսն ծնաւ ի վերայ ճանապարհին ի գաւառին Բասենոյ ի տեղւոջն ուր խառնին Մուրց եւ Երասխ զոր շինեաց յիւր անուն եւ կոչեաց Վաղարշաւան Սա պատեաց պարսպաւ եւ զհզօր աւանն Վարդգէսի որ ի վերայ Քասախ գետոյ զորմէ յառասպելսն ասեն Հատուած գնացեալ Վարդգէս մանուկն ի Տուհաց գաւառէն զՔասաղ գետով եկեալ նստաւ զՇրէշ բլրով զԱրտիմէդ քաղաքաւ զՔասաղ գետով կռել կոփել զդուռնն Երուանդայ արքայիե Այս Երուանդ առաջինն է սակաւակեացն որ ի Հայկազանց զորոյ զքոյրն կին առեալ Վարդգէսի շինեաց զաւանս զայս յորում եւ Տիգրան միջին յԱրշակունեաց նստոյց զհասարակ առաջնոյ գերութեանն Հրէից որ եղեւ քաղաքագիւղ վաճառօք Այժմ այս Վաղարշ պատեաց պարսպաւ եւ հզօր պատուարաւ եւ անուանեաց Վաղարշապատ որ եւ Նոր քաղաք Սա թագաւորեալ ամս քսան մեռաւ Թէ լոկ եւ այլքն կեցին բայց ասեմ զսա եւ յետ մահուանն կեալ յաղագս բարի անուանն քան զթուլագոյնս ի թագաւորացն Վասն զի ի սորա աւուրս միաբանեալ ամբոխութիւն հիւսիսականաց զԽազրաց ասեմ եւ զԲասլաց արտաքս քան զդուռն Ճորայ ելանեն առաջնորդ եւ թագաւոր ունելով ինքեանց զՎնասեպ ոմն Սուրհապ որք անցեալ վտարին այսր զԿուր գետով Որոց պատահեալ Վաղարշ ամբոխիւ մեծաւ եւ արամբք մարտկօք ցիր դիաթաւալ կացուցանէ զամբոխն ընդ երեսս դաշտին եւ ձիգ զհետ եղեալ անցանէ ընդ կապանն Ճորայ Ուր միւսանգամ միաբանեալ թշնամեացն յօրինեցին ճակատ զորս թէպէտ եւ վանեալ քաջացն Հայոց փախստականս առնէին սակայն Վաղարշ մեռանի ի ձեռաց կորովեաց աղեղնաւորաց Եւ առնու զթագաւորութիւնն Խոսրով որդի նորին յերրորդ ամի Արտաւանայ Պարսից արքայի Եւ նոյն հետայն միաբանեալ զզօրս Հայոց անցանէ ընդ լեառնն մեծ վրէժս պահանջելով զմահուան հօրն եւ վանեալ սրով եւ գեղարդեամբ զհզօր ազգսն զայնոսիկ մի ի հարիւրոց յամենեցունց պիտանեացն առնու պատանդս եւ զիւրոյ տէրութեանն նշանակ արձան հաստատէ հելլենացի գրով որպէս զի յայտ լիցի ընդ հնազանդութեամբ լինել Հռոմայեցւոց 
Զրուցէ մեզ զայս Բարդածան որ յԵդեսիայ Քանզի նա յաւուրս Անտոնինոսի վերջնոյ երեւեցաւ պատմագրող որ յառաջ աշակերտեալ էր աղանդին Վաղենտիանոսի զոր յետոյ անարգեալ յանդիմանեաց ոչ գալով ի ճշմարտութիւն այլ միայն ի նմանէ զատուցեալ այլ հերձուած յարդարեաց յինքենէ Սակայն զպատմութիւնս ոչ ստեաց զի էր այր կորովի բանիւք որ եւ առ Անտոնինոս համարձակեցաւ գրել թուղթ եւ բազում ասացուածս արար ընդդէմ աղանդոյն Մարկիոնացւոց եւ բաշխից եւ կռոց պաշտաման որ ի մերում աշխարհիս Վասն զի եկն նա այսր որպէս զի աշակերտել զոք կարասցէ ի խուժ հեթանոսացս եւ իբրեւ ոչ ընկալեալ եղեւ եմուտ նա յամուրն յԱնի եւ ընթերցեալ զմեհենական պատմութիւնն յորում եւ զգործս թագաւորացն յաւելլով իւր եւ որ ինչ առ իւրեաւն եւ փոխեաց զամենայն ի լեզու ասորի որ եւ ապա անտի յեղաւ ի յոյն բան Յորում պատմէ ի մեհենիցն պաշտամանց վերջին Տիգրանայ արքայի Հայոց պատուեալ զգերեզման եղբօրն իւրոյ Մաժանայ քրմապետի ի Բագնացն աւանի որ ի Բագրեւանդ գաւառի բագին ի վերայ գերեզմանին շինեալ զի ի զոհիցն ամենայն անցաւորք վայելեսցեն եւ ընդունիցին հիւրք երեկօթիւք Յորում եւ զկնի Վաղարշ տօն աշխարհախումբ կարգեաց ի սկզբան ամին նորոյ ի մուտն Նաւասարդի Յայսմ պատմութենէ առեալ մեր երկրորդեցաք քեզ ի թագաւորութենէն Արտաւազդայ մինչեւ յարձանն Խոսրովու 
Որպէս ասացաք ի Վաղարշայ առնու զթագաւորութիւնն Խոսրով որդի նորին հայր սրբոյ մեծին Տրդատայ Յաղագս սորա եւ համատոհմիցն կարճ ի կարճոյ իմն անցանելով աջող քարտուղարն Տրդատայ Ագաթանգեղոս փոքր ի շատէ պատմէ զմահն Արտաւանայ Պարսից թագաւորին եւ զբառնալ տէրութեանն Պարթեւաց յԱրտաշրէ որդւոյ Սասանայ եւ զնուաճելն Պարսից ընդ ձեռամբ նորա եւ զքինախնդիր լինել Խոսրովայ հօր Տրդատայ եւ ասպատակաւ հինից աւերել զաշխարհն Պարսից եւ Ասորեստանեայց Յետ որոյ ասէ թէ յղեաց Խոսրով յիւր բնիկ աշխարհն ի կողմանս Քուշանաց զի իւր տոհմայինքն ի թիկունս հասցեն եւ Արտաշրի ընդդէմ կացցեն Այլ նոքա ասէ չլինէին ունկնդիր զի հաւանեալք եւ միամտեալք էին ընդ տէրութիւնն Արտաշրի քան ընդ տէրութիւն ազգատոհմին իւրեանց եւ եղբայրութեանն եւ եթէ Խոսրով առանց նոցա վրէժս պահանջէ եւ զնովիմբ ածեալ ասէ թէ ամս տասն ստէպ ստէպ զայս օրինակ աւար առեալ զամենայն երկիրն յապականութիւն դարձուցանէր Ասէ ապա եւ զգալն Անակայ նենգութեամբ հրապուրեալ ի խոստմունս Արտաշրի որ ասացն եթէ զբուն պատուական զձեր սեպհական Պահլաւն զայն անդրէն ի ձեզ դարձուցից եւ զքեզ թագաւ փառաւորեցիցե Վասն որոյ յանձն առեալ Անակայ սպանանէ զԽոսրով Արդ թէպէտ եւ Ագաթանգեղոս այսպէս համառօտ էանց ընդ այս բայց ես հաւանեալ եմ ձիգ եւ յերկար առնել զպատմութիւն ժամանակիս այսորիկ ճառելով ի սկզբանէն եւ ճշմարիտ ասացուածովք հոծ եւ խիտ 
ՅԱդամայ քսաներորդ առաջներորդ նահապետ մեզ զԱբրահամ աստուածայինքն ցուցանեն պատմութիւնք, եւ ի նմանէ եղեալ ազգդ Պարթեւաց: Քանզի ասէ, յետ մեռանելոյն Սառայի առեալ Աբրահամու կին զՔետուրայ. յորմէ ծնան Եմրան եւ եղբարք նորա, զորս Աբրահամ ի կենդանութեանն իւրում մեկնեաց յԻսահակայ, արձակելով յերկիրն արեւելից: Յորոց սերեալ ազգ Պարթեւաց. եւ ի նոցանէ Արշակ քաջ, որ ապստամբեալ ի Մակեդոնացւոց թագաւորեաց յերկրին Քուշանաց ամս երեսուն եւ մի. եւ յետ նորա որդի նորին Արտաշէս ամս քսան եւ վեց. ապա Արշակ նորին որդի, որ կոչեցաւն մեծ, որ զԱնտիոքոսն եսպան եւ զՎաղարշակ զեղբայր իւր թագաւոր կացոյց Հայոց, երկրորդ իւր առնելով: Եւ ինքն չուեալ ի Բահլ հաստատեաց զթագաւորութիւն իւր ամս յիսուն եւ յերիս. վասն որոյ զարմք նորա Պահլաւք անուանեցան, որպէս եւ եղբօրն Վաղարշակայ ի նախնւոյն անուն Արշակունիք: Եւ են թագաւորք պահլաւիկք այսոքիկ: Յետ Արշակայ մեծի առնու զթագաւորութիւն նորա Արշական, յերեքտասաներորդի ամի Վաղարշակայ թագաւորին Հայոց ամս երեսուն. ապա Արշանակ ամս երեսուն եւ մի, յետ որոյ Արշէզ ամս քսան. ապա Արշաւիր ամս քառասուն եւ վեց: Սորա լինին որդիք երեք եւ դուստր մի, որպէս յառաջագոյն ասացի. որոց անուանքն անդրանկանն Արտաշէս կոչէր, երկրորդին Կարէն, երրորդին Սուրէն, եւ դուստրն անուանեալ Կոշմ:
Արդ յետ հօրն վախճանելոյ, կամ եղեւ Արտաշիսի ազգաւ ի վերայ եղբարցն թագաւորել. զոր յանձն առեալ եղբարցն, ոչ առաւել ողոքական բանիւք եւ պատրողօք, քան թէ սաստիւ նուաճեալ նորա: Եւ Աբգարու պայման ուխտի եւ դաշինս ի միջի հաստատեալ   թագաւորել Արտաշիսի ծննդովք իւրովք. իսկ եթէ հատցին զարմք նորա եղբարցն մատչել ի թագաւորութիւն ըստ կարգի աւագութեան: Եւ Արտաշիսի զայս ի նոցանէ գտեալ գաւառս պարգեւէ, ազգ զնոսա սերելով յանուն իւրաքանչիւր. եւ ի վերոյ քան զամենայն նախարարութիւնս կարգէ, զնախնականն ի վերայ պահելով զանուն ազգին, զի կոչեսցին այսպէս. Կարենի Պահլաւ, Սուրենի Պահլաւ, եւ քոյրն Ասպահապետի Պահլաւ, քանզի ի վերայ զօրաց էր այր նորա: Եւ այսու կարգաւորութեամբս ձգեցան բազում ամս, մինչեւ վերացաւ ի նոցանէ տէրութիւնն:
Բայց մի աստանօր բամբասեսցես զմեզ իբրեւ զաւելագործ ոք, որպէս թէ զմի անգամ պատմեալսն դարձեալ ասացաք. այլ գիտեա, զի ախորժելով վասն ազգականաց մերոյ Լուսաւորչին քաջահմուտ կամեցեալ լինել ընթերցողացն կրկնագրեցաք երկրորդելով: