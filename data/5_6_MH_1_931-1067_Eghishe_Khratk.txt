    ԲԱՆ ԽՐԱՏՈՒ ՅԱՂԱԳՍ ՄԻԱՆՁԱՆՑ
    
    1 Մարդիկ, որ են ի մարմնի եւ կամաւք ետուն զանձինս իւրեանց յաստուածպաշտութիւն, անդստին ի տղայութենէ խոկան` կրթին ի վշտամբերութիւն. հեռանան ի հայրենի բնակութենէն, եւ վարին յանապատ յանշէն երկիր. ոչ իբրեւ չարակնելով նախանձոտք փախուցեալք ի բազմամարդոյ աղքատաց, այլ զի տեսանեն զաշխարհս լի ամենայն չարեաւք, խոյս տան ի խորշս եւ ի ստորոտս անապատ վայրաց։
    2 Զոր տեսանեմք իսկ յաճախ ի կողմանս հարաւոյ բազմութիւն արանց` առանց կանանց միաբանութեան, յազգաց եւ ի լեզուաց զմիով վայրաւք հասեալք, ժողովեալք իբրեւ ի հայրենի գաւառս` առնեն զբնակութիւնս երկու ընդ երկուս, եւ կամ երեք ընդ երիս, եւ կամ եւս բազումս քան զսոյնս։ 3 Եւ շինեն իւրաքանչիւր խցկունս զատուցեալս ի միմեանց. որմք դուզնաքեայ առ ցրտոյն պահպանութիւն, եւ զոյգ նմին ձեղուն` առ արեգական պահպանիլ. յատակք անպաճոյճք` շատացեալք խոտեղէն անկողնաւք։ 4 Եւ քանզի բնութիւնս մեր ղուղակ է` սիրէ ծածկել զմերկութիւն, առնեն եւ նոքա հանդերձս անպաճոյճս եւ յոյժ գձուձս, կողոբս ամարանի եւ թեզանաւորս ձմերանի, արկանեն եւ աղաբողոնս մեկնաւորս։
    5 Մանաւանդ ի պարս շրջագայ անդադար պաշտամանն` երգս հոգեւորս հաւրն բոլորեցուն մատուցանեն զուարթ հոգւով։ 6 Կան ընդդէմ միմեանց զաչս ի վայր արկեալ` զծայրս ոտից մատանցն նկատելով, իբր թէ մի կէտ տեսակի ամենեքեան հայեսցին. զաջ ձեռն ի վերայ ծնաւտին եդեալ եւ զահեակն ի վերայ կրծիցն, որպէս կարծեմ ուսեալ ի բնական հարցն։ 7 Երկու են պատուականագոյնք ի մարմնի, կենդանական եւ խոհական, երկոքումբք երկոցունց սպասաւորեալ. կենդանականին` սրտմտականն է հակառակ, իսկ խոհականին` արտաբերական բանս։ 8 Արդ ձախուն զերասանակ ի ձեռն առեալ` զսրտմտականն սանձակոծիցէ, եւ զաջ ձեռն ի վերայ աջոյ ծնաւտին եդեալ` խոհականին սպաս ունի առ դրան բերման բանին, զի մի՛ այլակութիւն յուղիղ փառատրութիւնն խառնեսցի։ 9 Եւ ընդ այսու երկու մասամբքս նահանջին ամենայն զգայութիւնքս. աչք յուղիղ տեսութիւն եւ ականջք ի զգաստ լսողութիւն, միտք ի սուրբ իմաստութիւն, եւ այլն ըստ իւրաքանչիւր մասին։
    10 Եւ իբրեւ այսպէս կարգեալք եւ յաւրինեալք, ամենեքեան ի նմանութիւն վեցթեւեան սերովբէից շուրջ պարփակեալք, ձայնս անհատս ի վեր հնչեցուցանեն, եւ աւրհնութիւն եռաչափս ի խորհուրդ միաբանութեան արարչին իւրեանց բոլորեն։ 11 Զտիւն ամենայն պարապեն երգոցն քաղցրութեան, յագեալք եւ զմայլեալք ի կերակուրսն երկնայինս` առլցեալք հասանեն ի ժամ երեկոյին։ 12 Եւ քանզի մարմին ունին ըստ բնութեանս մերում զգայութեանս, ուտեն` զի մի՛ քաղցիցեն, եւ ըմպեն` զի մի՛ ծարաւեսցին։
    13 Արդ դու իբրեւ լսիցես զուտելն, մի՛ առ մերս ընթանայցես. զի հաց է նոցա անպաճոյճ եւ բանջար վայրենի` զոր համով աղին համեմեն, եւ ջուր յստակ` զոր յամպոց բերմանէ ի գուբս ժողովեն։ 14 Սակայն եւ զայս ոչ երբեք ի տուընջեան մատուցանեն ի դարմանս պիտոյից մարմնոց. այլ միաբան պահելով զերկայնութիւն աւուրն, տեղի տան արեգական մտանելոյ. ձգեն երկայնեն զերեկունն, մինչեւ աստեղք յիւրաքանչիւր կայանս պայծառանան. գոհանան իբրեւ ընդ մի բերան ասելով. Ի խաւարային ժամու զխաւարային կերակուրս խաւարային մարմնոյս տացուք։
    15 Եւ զայս ասելով, ի ձայն բարձր փառատրեն զՍուրբ Երրորդութիւնն, խնդալից ուրախութեամբ ակմբին յիւրաքանչիւր տեղիս։ 16 Եւ որպէս ասացաքն` ուտեն հաց եւ զոպայ, եւ ըմպեն ջուր ցուրտ։ 17 Քանզի գոն ի նոսա ծերք փափկավարք, մատուցանեն ջուր ջերմ, զոր եւ բարեխառն անուանեն. այլ գինի եւ կամ այլ ինչ զանազանեալ, եւ գտանի ոչ ի սուրբ միայնանոցս նոցա։
    18 Եւ յարուցեալ յանպաճոյճ ընթրեացն, միաբանութեամբ ասեն. Փառք քեզ Տէր, փառք քեզ թագաւոր մեր, զի ետուր մեզ կերակուր ուրախութեան. լցո զմեզ Հոգւով Սրբով, զի գտցուք առաջի քո հաճոյք, եւ մի՛ ամաչեսցուք. զի դու հատուցանես իւրաքանչիւր ըստ գործոց իւրեանց։ 19 Եւ այսպէս տեառնագրելով զինքեանս` տան զանձինս սակաւ մի անաւսր քնոյ. զի մի՛ տհալ կերակրովք գեղեցիկ շինուած մարմնոյն շփոթեալ խանգարիցի։ 20 Նա եւ եթէ յամեն եւս ի քունն, երազ հոգեկան տեսանեն, եւ անդէն զանուրջսն մեկնեն իբր զբանս սուրբ մարգարէիցն։
    21 Եւ զարթուցեալք առ հասարակ անդէն ի շրջանս պարուց բոլորին. ոչ հակառակք եւ ոչ ընդդիմացեալք, քաղցր հաւանութեամբ եւ հեզ հանդարտութեամբ։ 22 Առաջնորդք դասուցն հնչումն ձայնի արձակեն, երգս հոգեւորականս քաղցրանուագս փոփոխելով. իսկ այլ կրսերագոյնքն ձայնիցն միտ դնելով, խառնեն զիւրաքանչիւր բարբառսն յարմարելով եւ կազմելով զմիաբանութիւն հնչմանն, զի իբրեւ ի միոջէ բերանոյ ամենայն բազմութիւն ձայնիցն հնչիցէ։ 23 Եւ այսպէս յերկարելով զձայնաւոր պաշտաւնն, ծունր դնեն ամենեքեան, յաղաւթս կան լռութեամբ. եւ ի ձեռն առաջնորդի աղաւթիցն կանգնեալք ամենեքեան զփառատրութիւնն կատարեն։
    24 Եւ կատարեալ զտուընջեան պաշտաւնն, լաւ համարեցան զգիշերսն վաղայարոյց լինելով մինչեւ յառաւաւտ աղաւթիցն պարապեալք, եւ ընթեռնուն զգիրս սուրբս. իսկ որք ունին շնորհս վարդապետութեան, առնեն մեկնութիւնս ի մխիթարութիւն լսողացն։ 25 Պատմեն վասն լինելութեան աշխարհի յոչնչէ եղեալ, եւ կարգեալ մի ըստ միոջէ զխրատս բարեաց կարգեն ի լսելիս ժողովրդոցն վկայութեամբ սուրբ գրոց։ 26 Եւ այսպէս ուսուցանելով մինչեւ մոռանալ լսողացն զամենայն իրս աշխարհականս, եւ չյիշել ամենեւիմբ զհարկաւոր կերակուր եւ ըմպելիս։
    27 Եւ այնպէս ուրախացեալք ի սէրն Աստուծոյ, մինչեւ չհամարեալ զինքեանս ի մարմնի, այլ յերկինս. եւ հեշտութեամբ անցուցանեն զերկայնութիւն գիշերոյն մինչեւ յառաւաւտ։ 28 Քանզի սոսկացեալք են յերկրէս եւ զգեցեալք զերկինս։ 29 Ամաչէ մահ առ դրունս նոցա, եւ դառնացան դժոխք յիջանել նոցա։ 30 Կենդանութիւն նոցա դրունք են աղաւթից աշխարհի, եւ ոսկերք նոցա գանձ են ամենայն ապաւինելոց։ 31 Լուր նոցա յորդորիչ է ամենայն հեղգացելոց, եւ գործք նոցա վարդապետութիւն ամենայն կամեցողաց. դասակիցք են հրեշտակաց, եւ աւթեւանք Սուրբ Երրորդութեանն։
    32 Արդ զայս ամենայն գիտելով, եղբարք, պարտիմք թեւակոխել. եւ զնոյն նախանձ սրբութեան յանձինս բերելով, նմանողք լիցուք այնպիսւոյ բազմագունդ միայնացելոց յաշխարհէ եւ դիմելոց ի քաղաքամայրն վերին, որ ազատ է յախտից երկրաւորաց. քանզի ընկերակիցք են մերոյ բնութեանս, որ զաւրացուցանէ զտկարութիւնս։ 33 Միայն կամեաց, բուռն հար հաւատովք, յուսա, սիրեա, եւ կարես տեսանել զայնպիսի նահատակութիւն։ 34 Զի ոչ ինչ համեմատ են չարչարանք ժամանակեանք առ կեանսն` որ պատրաստեալ է այնպիսի ճգնողաց։
    35 Քանզի յոյժ իսկ երկուցեալ եմ ես ընդ հեղգութիւնս մեր. գրեթէ զամենեսեան տեսանեմ թաւալեալ յերկրաւոր ստացուածս։ 36 Իսկ արդ բնութիւնս իմ ո՞չ կշտամբեալ յանդիմանէ զիս, եթէ ստեղծայ մերկ, եւ եթէ եդայ ի դրախտին մերկ, եւ եթէ ելի անտի մերկ, եւ եթէ ծնայ մերկ, եւ եթէ անդրէն յերկիր մերկանդամ երթամ։ 37 Արդ եթէ տանել աստի ոչ կարեմք, զի՞ եւս աստէն ի սմին թարթափիմք յաշխարհիս։ 38 Մերկացիր սոսկացիր, ո՛վ միայնակեացդ, մի՛ թաւ ամուր ընդունակ լինիր նենգաւոր թշնամւոյն. գուցէ ի դարան մտեալ մաւտալուտ` զքեզ անդէն ի քեզ արշաւեսցէ կողոպտել, զերծանել ի քէն զգանձսն երկնաւորս։ 39 Բաւական համարեաց քեզ զտէրունեան կանոն, ոչ ոք (յերկրաւորացս) կարէ երկուց տերանց ծառայել. որ յայտնագոյն իսկ ցուցանէ առանց միջնորդի եւ մեկնութեան. Ոչ կարէք դուք, ասէ, Աստուծոյ հաճոյ լինել եւ Մամովնայի։
    40 Եւ արդ ես տեսանեմ ի մերում աշխարհիս եւ ոչ զոք ազատեալ յայսպիսի աղետից։ 41 Յետս ընդդէմ ընթերցաք զգեղեցիկ գրեալսն. ի պատճառս ուխտաւորութեան հեռացաք ի սուրբ ծնողացն, եւ արարաք բազում հարս աւտարոտիս. զորս պատուելոյ արժանի էր` անարգեցաք, եւ յորս ոչն ունէաք իշխանութիւն գնել մեծարանս` զախտ աղետից մերոց յոյժ ծախեցաք։ 42 Ազատացաք ի հարկաց արքունի` զորս առանց մեղաց էր հարկիլն, եւ մտաք ընդ հարկաւ ստացուածոց, որ լի են անառակ ագահութեամբ։ 43 Չելաք յանկողինս սուրբ հարսանեաց, եւ արարաք մեզ բարձրագահոյս առաւել քան զաշխարհի։ 44 Փափկանամք յանկողինս յարմարեալս, եւ յածեալ կոծին միտք մեր ի խորհուրդս աղտեղիս զգիշերն ամենայն։
    45 Կաւշիկք ոտից մերոց յանդիմանեն զմեզ, եթէ ոչ են սուրբ ճանապարհք մեր։ 46 Հանդերձք մեր աղաղակեն զգործոց մերոց, եթէ մերկ եմք յերկնաւոր զգեստուցն։ 47 Երիւարք մեր ցուցանեն զմեզ, եթէ ոչ եմք յափշտակելոց ընդ առաջ Տեառն ի վերայ աւդոց։ 48 Շինուածք ապարանից մերոց յայտ առնեն, եթէ ոչ ունիմք մեք տաճար առանց ձեռագործի յերկինս, յոր մտանելոց են ամենայն դասք սոսկացելոցն յերկրաւոր ախտից։ 49 Կալուածք անդաստանաց մերոց կշտամբեն զմեզ, եթէ չիք մեր բաժին ի վիճակսն երկնաւորս։
    50 Մրգուզք անյագք եղաք ի կերակուրս, եւ առանց չափոյ արբաք գինի պղտորիչ խորհրդոց եւ մտաց։ 51 Խոր ի քուն ննջեմք ամենեքեան, եւ երազ թուի մեզ ճշմարտութիւնն։ 52 Կափուցեալ են աչք մտաց մերոց ի տեսական խորհրդոց, եւ անյագ պակշոտեալ հայել ի կեանս աշխարհիս։ 53 Արգելեալք զլսելիս ի սուրբ ընթերցուածոց, եւ ունկնդիր եմք բառաչման խաշանց մերոց։ 54 Ոչ եկն մեզ հոտ անոյշ ի Հոգւոյն Սրբոյ, վասն զի սիրեցաք մեք զիւղ ախտալից աշխարհիս։ 55 Ոչ ճաշակեցին քիմք ոգւոց մերոց զկերակուր երկնային, վասն զի պարարեցաք զանձինս մեր ի զանազան խորտիկս։ 56 Մութ է գոյն դիմաց մերոց, վասն զի ոչ զուարթացան երեսք մեր ի խորհուրդս սրբութեան։ 57 Ցաւալից են անդամք մարմնոց մերոց, վասն զի յառաջ քան զմարմինս` զոգիս ախտացուցաք։ 58 Գերեզմանաց բռելոց նմանեցաք յանձինս մեր, վասն զի ունայն եմք ի շնորհաց Սուրբ Հոգւոյն։
    59 Վասն այսորիկ եւ ամենայն չարիք եկին հասին յաւուրս մեր. կենդանեաւ մերով տեսաք զդիակունս անձանց մերոց։ 60 Քաջ նահատակք մեր անկան ի պատերազմի, եւ սուրբ քահանայք մեր խողխողեցան ի ձեռաց անաւրինաց. գեղեցիկ երիտասարդքն զենան ի սպանումն, եւ բազում կուսանք վարեցան ի գերութիւն. գիրգ կանայք անկան ի տառապանս այրութեան, եւ բազում որբք կականին դառնապէս։ 61 Ազատ եկեղեցի անկաւ ի ծառայութիւն հեթանոսաց, եւ սուրբ քահանայք նորա կռփին չարչարին յանաւրէն հարկահանաց։ 62 Բարձեալ է ողորմութիւն յաշխարհէ, եւ հեռացեալ է գութ յիւրաքանչիւր մտաց։ 63 Երկինք ի վերուստ բարկացեալ են, եւ երկիր ի ներքուստ կայ յերերի տատանման։
    64 Շինուածք մեր եղեն գերեզմանք դիականց մերոց, եւ վաստակք ձեռաց մերոց տապալեցան ի վերայ մեր։ 65 Պայթեաց եւ պատառեցաւ թանձրութիւն երկրիս, եւ բազում մարդիկ ի վայր հոսեցին։ 66 Ոչ սպասեաց որդի հաւր, եւ ոչ քոյր զաչս եղբաւր կալաւ, եւ ոչ ել ձայն լալոյ կանանց ի վերայ ծննդոց իւրեանց, վասն զի լքոյց սով զբերանս նոցա։ 67 Հզաւրք խորտակեցան յանկարծակի իբրեւ զմայրս բարձունս Լիբանանու. հնծանք եղեն բարկութեան, եւ ճմլեցան ամենեքեան իբրեւ զողկոյզս ընդ ոտամբ, փոխանակ գինւոյ` արիւն անմեղաց ցայտեցաւ ի հանդերձս մեր։ 68 Դառնացաւ քան զլեղի կերակուր ի քիմս մեր, եւ ի քացախ դարձաւ սուրբ ըմպելիք մեր։ 69 Ընդ հարեալսն հարաք ամենեքեան յոգի եւ ի մարմինս մեր, եւ ընդ մեռեալսն զմահ ճաշակեցաք։ 70 Արդ ո՞չ ապաքէն վասն մերոյ հեղգութեան անցին այս անցք չարչարանաց ընդ աշխարհ։
    71 Աւն անդր ի բաց կաց յաշխարհէ, որ վաղդ ելեր մեկնեցար յաղետից սորա. թաւթափեալ ընկեա ի բաց զկեղեւանս ախտալից աշխարհիս։ 72 Մերկեաց իբր զըմբշամարտիկ, աւծ իւղովն Քրիստոսի, զի մի՛ կռուեսցին ի քեզ ձեռք ախոյանին։ 73 Իսկ արդ եթէ հեթանոսք, որ ըմբռնեցան ի տեսական իմաստութիւն, ոչ միայն ի ստացուածոց ի բաց կացին, այլ եւ յաւրինաւոր կերակրոց հրաժարեցին, համառաւտ եւ անպաճոյճ ըմպելեաւք շատացան յանձինս իւրեանց, եւ առաքինի մահուամբ վախճանեցան ի կատարած կենաց իւրեանց, ո՛րչափ եւս առաւել մեք պարտիմք նմանողք լինել սիրելեացն Քրիստոսի, որք հրեշտակակրաւնք զանձինս կարգեցին, խառնելով զինքեանս ի գունդս վերնոցն։
    74 Եկայք եւ մեք, ո՛վ միայնացեալք, զաւրէն թշնամեացն մտցուք ի մերն ստացուած իբր յաւտար երկիր, արմատախիլ զծառատունկս թշնամւոյն կոտորեսցուք. իբրեւ զգերի առեալ ծախիցեմք ի նեղեալս զինչս մեր, ոչ զի ատիցեմք զազգականս, այլ զի սիրիցեմք զաղքատսն, որ են զաւրականք Քրիստոսի եւ ճշմարիտ բարեխաւսք։ 75 Ապա թէ աստէն կապիս ընչիւք, եւ քեզէն վարես զքեզ յանդարձ գերութիւն, ուր չիք անդ գինք փրկանաց։ 76 Փութա փութա ճեպեա, եղբայր, ապրիլ յայնպիսի անողորմ գեհենէ. զի կարիցես հասանել յամուր քաղաքն, ուր ոչ գոյ քեզ կասկած կամ երկիւղ խախտիլ եւ վարիլ ի գերութիւն։
    77 Եւ եթէ եկեսցես զհետ գեղեցիկ վարդապետութեան հարցն, զորս վերագոյնն գծագրեցի քեզ զվարս սուրբ միայնակեցացն, յայնժամ կարասցես համբառնալ զաչս մտացդ առանց ախտից չարչարանաց, հայել եւ տեսանել զքեզ գեր ի վերոյ քան զամենայն երկինս։ 78 Երանի տայցես անձինդ քաջապէս ճողոպրեալ ի վշտալից կենաց աշխարհիս, եւ խառնեսցիս յերամ միայնակեցացն, ի գունդս սրբոց արդարոցն, ի վիճակ առաքելոցն, ի գումարս մարգարէիցն, ի կաճառս մարտիւրոսացն, ի բանակս հրեշտակացն եւ ի ժողովս անդրանկացն, ի մեծ քաղաքն երկնից, ի բազմականսն աբրահամեան, եւ ի կերակուրս երկնայինս եւ յըմպելիս անկարաւտս։ 79 Դու ես այնուհետեւ մարգարէն, որ ոչ պատուեցար ի մարմնական աշխարհիս. այլ թեւածեալ թռուցար յանմարմին աշխարհի, եւ հանգուցեալ դադարեցեր յանապական ուրախութիւնսն։ 80 Յորս լիցի եւ մեզ` վերջին գրչութեամբ աշխատողացս` միաբանութեամբ սուրբ ուխտիւս վայելել, շնորհաւքն Տեառն մերոյ Յիսուսի Քրիստոսի, որում փառք յաւիտեանս. ամէն։
    
    
    ՄԵԿՆՈՒԹԻՒՆ ՅԵՍՈՒԱՅ ԵՒ ԴԱՏԱՒՈՐԱՑ

Ա
    1 Կոչեցաւ Յեսու նաւեանց ի Տեառնէ առաջնորդ Իսրայէլի. ընտրեաց երկու յերիտասարդացն Իսրայէլի, եւ առաքեաց առ ի լրտեսել զերկիրն եւ զԵրիքով։ 2 Թէպէտ եւ առաւելաւ մեծացաւ քան զՄովսէս, ոչ ելանէր ըստ կարգ վարդապետին իւրոյ։ 3 Մովսէս երկոտասան առաքէր լրտեսս. սակայն երկու ընտրեցան յառաքինութիւնն. թիւ երկոտասանից խարխարեցաւ, զաւրութիւն երկուցն կալաւ զտեղին, մինչեւ ամենայն ապստամբութիւնն նուաղեցաւ։ 4 Եթող Յեսու զերկոտասանսն ի բաց, եւ զերկուսն բաւական համարեցաւ առ ի ճշմարտութիւնն։ 5 Մովսէս զերկոտասան ազգն միաբանեաց ի մասն լրտեսութեանն, զի այր զիւրաքանչիւր զտոհմն յորդորեսցէ քաջալերել. եթող յետոյ զբազումս, եւ յԱստուած միայն ապաւինեցաւ, քանզի եւ ինքն անցեալ էր ընդ հանդէս առաքինութեանն։
Բ. 
1 Վասն անցանելոյ Յեսուայ ընդ Յորդանան։
    2 Անդ ի սինէական լերինն զժողովուրդն չարար արժանի ի վեր ի լեառն ելանելոյ, բայց միայն զՄովսէս. եւ յայտ արար զանմատոյցն պատիւ աստուածութեան իւրոյ։ 3 Եւ աստ առ ափն Յորդանանու զնոյն պատիւ մեծարանաց տապանակին ցուցանէ, բացագոյն երթեալ ժողովրդեան ի նմանէ իբրեւ երկու հազար կանգուն. անդ մատամբն Աստուծոյ փորագրեալ էր զգիր տախտակացն. աստ եւ անուն Յիսուսի գրով հաստատեալ կայր. Մարգարէ ձեզ յարուսցէ, ասէ Մովսէս, յեղբարց ձերոց իբրեւ զիս, նմա լուիջիք։ 4 Մեծ ոմն ի հեբրայեցւոցն եկեալ պատմեաց մեզ. Ժողովուրդն, ասէ, յամպն եւ ի ծովն եւ ի Մովսէս մկրտեցան. եւ Աստուած անուն լռէր ի տեղւոջն։ 5 Սովին բարբառով եւ ես երկրորդեմ։ 6 Ոտք քահանայիցն ի ջուրն Յորդանան մկրտեցան, իսկ այլ մարմինն ցամաք մնաց, վասն զի երկաթոյ ծնունդք էին եւ ոչ ջրոյ։ 7 Տապանակն զանձն իւր ոչ մկրտէ, վասն զի անուն մարդոյ առանց մարմնոյ եւ հոգւոյ ոչ մկրտի. սոյնպէս եւ անուն Աստուծոյ անուամբ տապանակին նշանակէր։ 8 Պահի անունն ի ցամաքի առանց մկրտութեանն, մինչեւ զգեցցի նոյն անուն մարմին եւ ոգի, եւ նովին մարմնով եւ ոգւով մկրտեսցի ի նոյն ի Յորդանան գետ։
Գ. 
1 Յաղագս կրկնակի վիմացն։
    2 Երկոտասան վէմքն որ ելին ի գետոյ անտի, նման էր թիւն երկոտասան Առաքելոցն. եւ երկոտասան քարինքն որ իջին անդրէն ի գետն, երկոտասան ազգատոհմացն, որ ոչ կարացին ելանել ի ծովէ մեղաց։ 3 Ընդ անցանել ժողովրդեանն ընդ Յորդանան գետ` հատաւ սպառեցաւ ցամաքեցաւ ջուր գետոյն. է որ ի վեր դարձաւ, եւ է որ ի վայր հոսեցաւ։ 4 Եւ զայդ քարինսդ զոր հանաք ի միջոյ գետոյդ, եւ եդաք ի տեղւոջ` որ անուանի Գաղգաղ։ 5 Պարտ է զբանս իմանալ. ջուրքն` որ ոչ ըստ բնութեան ի վեր կոյս դարձան, հեթանոսաց ի վեր յերկինս ելանելն է. եւ ջուրքն որ ի մեռեալ ծովն Սոդոմայ հոսեցան, ժողովրդեանն անդրէն ի մեղս դառնալն է։
Դ. 
1 Վասն թլփատութեան` որ ի բլուրն է, եւ ոչ ի սրտի։
    2 Թլփատութեանն Մովսէս ոչ էր աւրէնսդիր, վասն այնորիկ եւ ոչ խափանել կարէր. եւ զոր խափանելն ոչ կարէր, եւ ոչ մեծարել կամէր։ 3 Վասն այնր որ յառաջն տեսանէր, լռեալ դադարեաց ամս քառասուն եւ երկու յանապատի անդ. զի ետես զտկարութիւն նշանին։ 4 Ճանաչումն եւեթ էր` յայլոց ազգացն որոշելով, այլ ոչ լրումն աստուածային կամացն արդարութեան։ 5 Թոյլ ետ նմա անցանել ընդ Յորդանան գետ. ի մէջ բազմամարդի աշխարհին` ուր պիտոյ էր նշան դրոշմին այնորիկ, պահելով եւ զատուցանելով զանձինս իւրեանց ի բազում ազգացն։ 6 Յեսու որդի Նաւեայ առ երկու ինչ պիտանացու փութայր թլփատել զորդիսն Իսրայէլի, զատուցանելով յազգացն եւ անքակ միաբանելով ի ճգունս պատերազմացն։ 7 Բայց խնդիր առաջի կայ սակաւ բանիւք ասել վասն նորին թլփատութեանն, եթէ ընդէ՞ր քարամբք թլփատէր եւ ոչ երկաթով. քանզի ասէ գիր` եթէ Արար Յեսու դանակս գայլախազեայ, եւ այնու թլփատեաց զորդիսն Իսրայէլի։ 8 Ի մարտս պատրաստէր զնոսա. եւ ամենայն զէնք պատերազմողացն յերկաթոյ կազմին, որք թանալոց էին յարիւնս բազումս հինգ ազգացն զաւակին Քամայ. տէգք եւ նիզակատէգք, սուսերք եւ սլաքք նետից, եւ ամենայն սպառազինութիւնք վառելոցն, թէպէտ եւ որիշ որիշ էին տեսանելով ըստ իւրաքանչիւր զինուց, սակայն նիւթքն ամենայն երկաթ էր։ 9 Սուրբ պահեաց զնոսա յարենէ թլփատութեանն. զի թէպէտ եւ ժամանակեան էր նշանն, սակայն աստուածային էր։ 10 Ոչ մարթէր գործին, որ կենաց պատճառն էր, առժամայն շրջել եւ լինել նոցա մահու պատճառ։ 11 Սակայն երկրագործ մարդկան երկաթն է կենաց պատճառ, որ զերկիր գործեն. եւ վասն ագահութեան իւրեանց զմիմեանս զրկեն եւ զլանան, եւ անցանեն ըստ եդեալ սահմանս հարցն իւրեանց։ 12 Գոյ եւս եւ այլ տեսակ` որ վատթարագոյն է քան զերկուս ասացեալսն։ 13 Բազմաց յանուն աստուածոցն կուռս երկաթիս գործեն, տէգս եւ նիզակատէգս նուիրէին այնմիկ, որպէս եղեւ. գարշելի էր տեսողացն ներգործողաց, զորս Յեսու ոչ արժանի համարեցաւ մատուցանել ի նիւթ թլփատութեանն. այլ եւ այնչափ մեծարեաց զդանակսն գայլախազեայ, մինչեւ ընդ իւր աւանդեաց ի Թամնասաքարի։
Ե. 
1 Վասն սպարապետին երկնաւորի եւ վասն Յեսուայ որդւոյ Նաւեայ։
    2 Սպարապետ եմ, ասէ, զաւրաց մեծաց Տեառն։ 3 Յայտ արար եւ եցոյց` զի երկոտասան բիւր հրեշտակաց եկեալ հասեալ էր յաւգնականութիւն երկոտասան ազգին, եւ նա վերագոյն քան զբազմութիւն գնդին զանձն ցուցանէր։ 4 Եւ այլ եւս խոնարհագոյն մատամբ աղերսէր Աստուածն Իսրայէլի եւ ասէ. Ժողովուրդ իմ զի՞ արարի քեզ եւ կամ զի՞նչ մեղայ քեզ. ո՞չ վասն քո յայտնեցի դիւթին Բաղաամու. Բաղակ առաքեաց կոչեաց զնա ի Միջագետաց անիծանել նզովել զքեզ, եւ զիս նմա յայտնեցի` դիւթին եւ յանցաւորին, զի դու մի՛ յանցանիցես. եւ եւս անարգագոյն իշոյն, զի դու իմաստնացեալ զգաստասցիս։ 5 Եւ եթէ առ անարգսն այնպիսի յայտնի Աստուած վասն մարդկան սիրոյ, զի՞նչ ինչ ասիցէ ոք վասն հրեշտակի` որ երեւեցաւ Յեսուայ, եթէ ոչ ինքն Աստուած էր` եւ երեւէր իբրեւ զհրեշտակ։
Զ. 
1 Վասն ձայնական կործանման Երիքովի։
    2 Երիքով, որպէս ասէ գիրն, ամրացեալ փակեալ կայր ամփոփեալ. ամենեւին ոչ ոք ելանէր ի նմանէ, եւ ոչ ոք մտանէր ի նա։ 3 Տիպք աւրինակի էր նա բազմադիմի մեղաց առաջին մարդկային բնութեան։ 4 Երիքով եաւթնեկին պարսպաւք ամրացեալ փակեալ կայր. ոչ յԱստուած ապաւինեալ, այլ յորմոցն լայնութիւնն եւ ի բարձրութիւնն. եւ մարդոյս բնութիւնն եաւթն մասամբք պարսպեալ էր զարտաքին եւ զներքին շինուածս նորա. երկու աչաւք եւ երկու ականջաւք եւ երկու ռնգացն առուաւք, եւ բերան նորա եաւթն մեծամուր խորհրդոց։ 5 Այս եաւթնեկին պարսպաւք ապստամբեալ մարդիկ` ոչ հնազանդեցան Աստուծոյ, ցարդարութիւն փակեալք ի փակելումն, ամրացեալք էին եւ կաշկանդեալք ի կապեալսն ապաստան էին. ամենայն թշնամիք իւրեանց ընդ նոսա բնակեալ էին, անձամբ զանձինս իւրեանց սպանեալ էին. կենդանւոյն դիակունք մեռեալ ի գերեզմանի բնակեալ էին, եւ ի քաղաքի համարէին գերեզմանք նոցա` որ ի վախճանի ձայնիւ աւերելոց էին։
    6 Եկն եմուտ Յեսու որդի Նաւեայ առ քահանայսն եւ ասէ ցնոսա. Հրաման պատուիրանի տուք ամենայն մարտիդ, պատերազմող ամենայն մարդկանդ յառնել պատել շուրջանակի զքաղաքն. եւ տապանակն կտակարանաց երթիցէ զհետ նոցա, եւ եաւթն քահանայքն եաւթն փող ի ձեռն առեալ զտէրունին` հարկանելով զհետ տապանակին երթիցեն։ 7 Վեց աւր` մի մի նուագ հարկանիցէք. եւ յաւուրն եաւթներորդին եաւթն անգամ եկեսջիք առաջին աւրինակաւքն. եւ յեաւթներորդ աւուրն յեաւթն նուագին` ուժգնագոյն քան զայլ աւուրցն հարկանիջիք զփողսն. եւ ի գոչիւն բարբառոյ զաւրացդ ամենեցուն` արձակեսջիք ի վերայ քաղաքիդ, եւ առ հասարակ պարիսպքն անկեալ կործանեսցին առաջի ձեր։
    8 Բայց ես սակաւ մի ըստ երրեակ մասանցն շարժեցից զմիտս իմ` որոշելով զվեցսն ի նոցանէն, եւ յեաւթներորդումն առնուլ զնշանակ յաղթութեանն։ 9 Զվեց աւրն մի մի նուագ. երկու երկուորեակ թուով են արարածքս` եւ ապականացուք. առաջինն կոչի մասնաւոր` լոյսն արեգականս. երկրորդն` ներքին երկինս, որ վերին ջրոցն է հաստատութիւն. երրորդն` երեւումն ցամաքի եւ բոյսք աճեցեալք. չորրորդն` գունդք լուսաւորացդ. հինգերորդն` ծնունդք ջրոց եւ բղխումն ցամաքի. վեցերորդն` որ գազանք եւ մարդիկ արարան։ 10 Վեցեքինքս, որպէս յառաջ ասացաք, յառաջախաղաց եւ կայանաւորք են. չարասէր թշնամին մեր ի սկզբանէ արկ ընդ ապականութեամբ զվեց մասունս աշխարհիս, իբրեւ որմարգել արար զմեզ եւ բանդիւք տանջեաց։ 11 Եկ զանապական եաւթներեակն կամեցաւ ընդդէմ մեզ կապել, յԱդամայ մինչեւ ցՄովսէս այսպէս. իսկ առ Մովսէսիւ լուծաւ իշխանութիւն նորա։ 12 Եւ եթէ Մովսէս զթագաւորութիւն նորա մահուն աւերեաց, զոր ապա յետոյ ի ծանաւթումն եկեալ մեծի մարգարէին Դաւթայ` ասէր Թշնամոյն պակասեաց զէն մինչեւ ի սպառ. զքաղաքս նոցա աւարեցեր։ 13 Ոչ եթէ ընդ մարդկան միայն տայր Յեսու պատերազմ, այլ ի խորհուրդս ծածկեալս` ընդ սատանայ եւ ընդ դեւս կռուէր։ 14 Ի ձայն փողոյն մեծի սաստկաձայն լալիք անաստուած մարդկանն լինէր. ի ձայն փողոյ կոծոյ` շուրջ գային քահանայքն զքաղաքաւն։ 15 Զվեց աւուրցն լացին զվեցաւրեայ արարածսն, որ յառաջագոյն մեռեալ էին ի մեղս իւրեանց. յաւուրն եաւթներորդի` որ նա ինքն է անմեղ եւ անապական, յայնմ աւուր սպանին զմահ եւ կործանեցին զքաղաքս նորա։
    16 Ապա թէ ասիցէ ոք. թէ մարդ եւ անասուն քաղաքին սատակեցան ի սուր սուսերի զաւրականին, նիւթք պղնձոյն եւ երկաթ առ ի՞նչ սրբեցան եւ նուիրեցան ի գանձս տան տեառն։ 17 Վերագոյն ասացի, դժոխոցն նմանութիւն ասաց զԵրիքով. եւ Յեսու զդժոխս աւերեաց, եւ զմահ սպան ի միջոյ նորա եւ մարդկան. մարդոյ պատուհաս էած ի վերայ, եւ անասուն զի արիւնակից մարդկան է` չարար արժանի ապրեցուցանել զնոսա։ 18 Իսկ կռանակուռ նիւթք կահին աւտար էր ի բնութենէս մերմէ, ոչ ինչ մարմնաւոր պատուհասին. ոչ ինչ յանձանց ագահութիւն հրամայեաց բառնալ, այլ յամենասուրբ գանձն աստուածային նուիրացն։
    19 Դարձեալ գոյ եւ այլ բարառնութիւն ի տեղւոջս։ 20 Որպէս պղինձն հանդերձ ամենայն նիւթակցովքն իւրովք անզգայ եւ անմատոյց է ի պղծութիւն, եթէ կամեցեալ էր մարդկանն կամաւոր սրբութեամբ, անպիղծս կարէին ունել զինքեանս։
Է. 
1 Վասն Ռեքեբայ երիքովացոյ, որ հաւատով ապրեցաւ ի սրոյն Յեսուայ։
    2 Յանդգնագոյն ասացից վասն աղի արձանին։ 3 Յամենայն դարս եկեղեցի մաքսէ ի հեթանոսաց. ի սկզբանն ի մահաբեր ծառոյն զծառն կենաց` որ կայ պահի մեզ ի վախճանի. յեղբայրասպանէն Կայենէ զՀաբէլ` որ գովութեամբ քարոզ կամաւոր յեկեղեցւոջ. ի շռայլեալ դարուն` զՆոյ արդար ընտանեաւքն հանդերձ. յանիծեալ սահմանացն Քամայ` զՄելքիսեդեկ. ի մադիանացւոցն` զԹամար, ի մովաբացւոցն` զՀռութ, ի Սոդոմայ` զկինն անանուն։ 4 Ոչ, ասեն. ի պատուհասի եղեւ։ 5 Վկայեմ եւ ես, եւ յելս իրացն հայեաց. ի շանթակէզ հրոյն ապրեցաւ ընդ խառնավար դստերսն Ղովտայ, ոչ վարեցաւ ի պատուհասի չարեացն, նշան գեղեցիկ կանգնեցաւ առ երիս ինչս պիտանացու։ 6 Դուք էք, ասէ, աղ երկրի. ի ձեզ աղի ամենայն անհամութիւն աշխարհիս։ 7 Մասն է աղ հողոյ, միանգամայն եւ ջուր մածեալ. ուր ջուր է, անդ եւ աւդ խառնի. ունի աղն բնութեամբ եւ զհրոյ ջերմութիւն. եւ չորեքեան նիւթք աշխարհիս ի յանցանացն Ադամայ անկաւ ընդ ապականութեամբ եւ դարձաւ ի հողոյ բնութիւն։ 8 Իսկ առ կնոջն Ղովտայ չորեքեան նիւթք ձուլին եւ առնին աղի բնութիւն. ամենեքեան նոքա կենդանի են յեկեղեցւոջ։ 9 Լուար զանուն եկեղեցւոյն, ուսիր եւ զաւանդ զթարգմանութիւն անուանդ. եւ եթէ դու տեղեկագոյն իցես, այլոց փութասջիր ուսուցանել։ 10 Եկեղեցի աստ` կոչումն անուանի, որպէս ի չգոյութենէն է ի գոյութիւն. վերստին նիւթ գործի աշխարհս, ի մահուանէ ի կեանս, ի ցրմանէ ի ժողովումն։ 11 Քոյր էր կնոջն Ղովտայ Ռախաբ` եւ զաւակ ի Քամայ յազգէն. հաւատաց յԱստուած եւ եղեւ դուստր Աբրահամու, ոչ ասի զաւակ Քանանու։ 12 Աղն է պատուհասի նշանակ, եւ անանցութեանն իմացմունք, եւ յարութեան բնութիւն։ 13 Աղն արձան` թէպէտ եւ նշանակէ յաղթող եկեղեցեաց, զհարուածս հինգ քաղաքացն քարոզեսցէ. իսկ հաւատք կնոջն առաքինւոյ` նշանակ է եկեղեցւոյ, եւ ճշմարտութեան եւ փրկութեան, եւ յոյս դարձի հեթանոսաց, եւ դուռն բացեալ մեղաւորաց. միանգամայն քարոզէ զգալուստ որդւոյն Աստուծոյ։
Ը. 
1 Վասն անշինութեան Երիքովի, եւ քարկոծելոյն Աքաբայ։
    2 Ապա եթէ ոք ժպրհեսցի անցանել ընդ նզովս ընդ այս, ո՛ր աւր զհիմն արկանիցէ, զանդրանիկ որդին թաղիցէ. եւ ո՛ր աւր կատարեսցէ, զկրսերն. բոլոր միջոց շինուածոյն ընդ անիծիւք մնաց։ 3 Իսկ Յեսու որդի Նաւեայ գործիական ձայնիւ աւերէ զԵրիքով, եւ բնական նզովիւք անիծանէ զշինելիս նորա, զայս դժոխս զոր գերեզման հաստատեցին մարդիկ։ 4 Ի գալուստ որդւոյն Աստուծոյ ի ձայն փողոյ աւերելոյ` եւ ոչ մնայ անդր ոսկր վախճանելոցն եւ ոչ մի որպէս զԵրիքով, ամենեւին ոչ մնաց շունչ կենդանի. եւ ոչ փորին այլ գերեզմանք մարդկան յերկրի, որպէս եւ վեց քաղաքն այլ ոչ շինին մինչեւ յաւիտեանս ժամանակաց. վասն այնորիկ եւ Յեսու անջինջ անէծս կռէր ի վերայ տեղւոյն այնորիկ անշինութեանն։ 5 Իսկ թագաւորն անաւրէն Աքաաբ անցանէր զանիծիւք մարգարէին. թէպէտ եւ զտեղին փոխանակեաց, զանունն չեբարձ ի քաղաքէն. եթող զհինն Երիքով, եւ խոնարհագոյն մերձ ի կողմանս Սոդոմայ շինեաց, եւ անուանեաց նոր Երիքով։ 6 Եւ բան նզովիցն կատարեցաւ ի վերայ նորա եւ որդւոց նորա. ետ հատոյց զամենայն տոկոսիս անձամբ եւ կնաւն եւ եաւթանասուն եւ երկու որդւովքն զորս կոտորեաց Յէսու։ 7 Եւ ջնջեցաւ յիշատակ նորա յազգահամարէ արդար թագաւորացն։ 8 Եթէ ոչ աւրհնութիւնքն Եղիսէի մարգարէի հասեալ էին ի վերայ նորա, վաղագոյն քանդեալ լինէին քան զառաջինն Երիքով։
Թ. 
1 Ընդէ՛ր վիճակաւ եւ ոչ մարգարէութեամբ ցուցաւ Աքար յանցաւորն Աստուծոյ։
    2 Զի վիճակն զմարգարէի գործ գործէ, որպէս ի ծովուն, նոյնպէս եւ ի ցամաքի։ 3 Դարձեալ մարդկան խնդիր ետ առնել յանցաւորին, զի մարդն ի մարդկանէ յանդիմանեսցի։ 4 Գողաւնքն այս է` որպէս ցուցանի. ամղան մի նկարագեղ. եւ բաժակ մի կրկին յերկերիւր սատերէն, եւ լեզու մի ոսկի։ 5 Բաժակն արժէր ութ հարիւր դրամ, իսկ լեզուն ոսկի` կշիռք են իբրեւ զլտերսն. թողին զլտերն անուն, եւ զձեւոյն անուն կարդացին լեզու։ 6 Արծաթն եւ ոսկին ի նուիրացն Աստուծոյ գողացաւ. իսկ զցեցակեր ասրեղէն հանդերձն` ի նզովելոյն զքաղաքն եւ զինչս նորա։ 7 Ամենայնին գող Աքար է։
Ժ. 
1 Յաղագս գաբաւոնացւոցն խաբելոյն զՅեսու, եւ ապրելոյ ի սրոյ նորա։
    2 Իսկ քանանացիքն անիծեալք, եւ յիրաւի անիծեալք, ոչ ունէին զերկիրն ի լարաբաժին ժառանգութեան, այլ ի խաբէութեանց եւ ի պատահմանց. քանզի մասն Սեմայ ցեղին հասեալ էր։ 3 Դատաւոր արդար անիրաւ դատաստան ոչ առնէ. Անիծեալ, ասէ, որ փոխեսցէ զսահմանս հարց իւրոց։ 4 Զայս սահմանափոխութիւնս նախ քանանացիքն անցին զանիծիւքն. իսկ Աստուած` իրաւարար ամենեցուն, անդրէն դարձուցանէ։ 5 Այլ Յեսու որդի Նաւեայ ոչ ի բազմութենէ նոցա զարհուրեցաւ, եւ ոչ ի պատրաստութենէ նոցա սոսկացաւ. առեալ զբազմութիւն զաւրաց իւրոց` ի Գաղգաղայ ի Գարիզին լեառն հասանէր։ 6 ԶԳարիզին եկեղեցացոյց, եւ զԳեբաղ սարկաւագանոց շինեաց. զոր եւ անէծս կարդաց ի Գեբաղ, եւ զաւրհնութիւնս ի Գարիզին։
    7 Եւ զի՞նչ իցեն այս երկու լերինքս հուպ յիրեարս եւ բաժանեալ ի միմեանց։ 8 Նմանութիւն երկդիմի բնութեանս մերում. զանէծս ի գործս աղտեղի բնութեանս մարմնականս, եւ զաւրհնութիւնս յոգիս եւ ի մարմինս ի գործս արդարութեան։ 9 Վասն զի ձոր բաժանէ զԳեբաղ եւ զԳարիզին, եւ ի միջոցին շինեալ քաղաք Շամրին։ 10 Եւ այս ոչ է աւտար ի մեր բնութենէս. ի միջի ասեմք զսրտին բնութիւն, եւ զնոյն խորհրդարան հոգւոյ եւ մարմնոյ։ 11 Եղիցի աջակողմն մեր Գարիզին, եւ ձախակողմն մեր Գեբաղ։ 12 Հարկ է ընդ երկու ցնցուղս ականջաց ի ներքս մտանել, եւ ընդ ձայնական հնչումն ի սիրտն ազդեալ. զաւրհնութիւնն ի ներքս առցուք, եւ զանէծսն արտաքս հալածեսցուք. ապա երկոքին կողմանքս մեր Գարիզին եղեն եւ ոչ Գեբաղ։
    13 Բայց այժմ խնդիր է վասն երկճղի փայտիցն` զորմէ թագաւորքն քանանացւոց կախեցան։ 14 Դիք, ասէ, զոտս ձեր ի վերայ արանց թագաւորացդ։ 15 Յայտնի` քաջ զաւրականքն զմարդիկ կոխէին, իսկ ի ծածուկ` զսատանայ եւ զամենայն չարութիւն նորա։ 16 Կապէ զնա Յեսու որդի Նաւեայ գործակցաւքն իւրովք հանդերձ, եւ դնէ ընդ ոտիւք երկրաւոր սպառազինաց իւրոց։ 17 Ինքն ոչ կոխէ, զի Յեսուդ անուն հրամայել գիտէ զդատողական խրատն, ի ձեռն նոցա կարգէ յուղղութիւն։
    18 Հինգ թագաւորքն զորս կոխեն եւ կախեն զփայտից, կայ ի տեղւոջն ընդդիմառնութիւն եւ տեսական տարացոյց։ 19 Հինգ թագաւորքն մարդադէմք էին կերպարանաւքն, եւ աւձաձեւք էին, հին վիշապին բնակութիւնք. իսկ տեսակք, գործք, տարացոյց, ձեւ` բնաւոր աւձին։ 20 Ըստ հինգ թագաւորացն հինգ ոտք են աւձին, ի սողելն իւրում հինգ պատ առնու կրկնելովն։ 21 Կոչեաց զեբրայեցիսն յԵգիպտոսէ առնուլ զվրէժ անիծիցն յառաջնոյն աւձէն եւ ի վարդապետէ նորա։ 22 Կապէ զնոսա Յեսու զհնգեսեան զաւձաձեւսն, եւ տայ կոխել այնմ զաւակին` յորում կայծակն կենաց ծածկեալ պահէր։ 23 Մարդկային ոտքն կոխէին, եւ աստուածային հուրն այրէր զմեղսն։ 24 Զփայտն ոչ հրամայէ կոխել, զի չէր աւձաձեւ. թիւ թագաւորացն աւձաձեւ էր, զձեւն կոխեաց։
    25 Եթէ ի բնութիւն մարդոյս եկեսցես եւ իմաստուն մտաւք քննեսցես, գտցես նման նորա ազատութիւնն. եթէ կամի` աւձաձեւ լինի, եւ եթէ կամի` աստուածաձեւ։ 26 Առաքինութիւն մարդոյն` է աստուածային կերպարանք. զոր Աստուած բնութեամբ ունի, մարդ ստանալով կարէ ստանալ։ 27 Ապա եթէ ընդ երկիր պշնուցու, եւ զգործովք սորա շաղեալ պատի, ինքն զինքն աւձաձեւ արար, որպէս աչաւք, ընչաւք, ականջաւք, բերանով, եւ հինգերորդ ներքին համաւքն։ 28 Միաբան շաղեալք պատին սոքա հնգեքեան, մանաւանդ զի իգական մասամբք, կանացի ձայնիւք մեղկին լսելիքն մարդոյն. մեղկեալն հանեալն անկանի անքակութեամբ ընդ զուգակցին, աչք ընդ աչս կքի, եւ հոտ ընդ հոտ հոծի, բերան համբուրէ, եւ համք ընդ համս խառնին, զոր խոկումն անուանեցան։ 29 Այս չարք` միաբանութիւն առ ծառոյն յայտնեցան։ 30 Յղացաւ աւձն զկերպարանս աներեւոյթ չարութեանն եւ եղեւ արու բնութիւն միջնորդութեամբ պտղոյ ծառոյն. պատրեաց եւ մեղկեցոյց զհինգ զգայութիւնս իգական մասինն. յապուշ կրթեաց զմիտք կնոջն, եւ մոռացումն արար զպատուիրանսն Աստուծոյ. մինչչեւ մտեալ ի պատերազմն` պարտեցաւ ի հայելոյն. յորմէ դու պարտիս զգուշանալ։
ԺԱ. 
1 Վասն արեգական եւ լուսնի, որք լուան Յեսուայ եւ եղեն զաւրավիգն նմա ի գործ պատերազմի։
    2 Ոչ հինգ թագաւորքն միայն էին անդ, այլ որպէս ոմանք յարտաքնոցն ասեն, թէպէտ եւ առասպելական բանք իցեն, երեք բիւր դեւք, ասեն, որ անկան յերկնից, հանին զմարդն ի դրախտէն, եւ զբոլոր աշխարհս ընկեցին ընդ մեղաւք եւ ընդ մահուամբ։ 3 Եւ այն աւր ի Գաբաւոն երեսուն հազարն այն եկեալ էին ի թիկունս աւգնականութեան հինգ թագաւորացն, թերեւս կարասցեն սատակել զորդիսն եբրայեցւոց, յորում ճրագն աղաւտ` երեւէր անշիջանելի. եւ խաւարասէր զաւրք չարին բազմանային, իբրեւ զթանձրութիւն մարախոյ զերկինս ծածկէին։ 4 Գոչեաց Յեսու որդի Նաւեայ իբրեւ զառիւծ. ներքուստ ի վեր դողացոյց, փախոյց եւ ցրուեաց զնոսա իբրեւ զվատ երամս աղուեսուց։ 5 Սուր ի վերայ եդեալ կոտորէր զնոսա մինչեւ ի կողմանս Ազեկայ եւ Մակեդեայ։ 6 Իսկ նոքա մինչ դեռ փախստեայ երթային յերեսաց որդւոցն Իսրայէլի զառ ի թափոջն Սորոնիմ, որոտաց Տէր յերկնից, եւ սկսաւ արկանել ի վերայ նոցա վէմս կարկտախառն. յորոց սատակեցան քանանացիքն առաւել քան ի սրոյ որդւոցն Իսրայէլի։
    7 Իսկ եթէ Յեսու բաւական էր առնուլ զվրէժ բարկութեան ի նոցանէ, վէմք կարկտին զի՞նչ պիտոյ էին նմա յաւգնականութիւն. վերագոյն ասացի` թէ իմացար։ 8 Սողուն է սատանայ, ոչ ի վերայ հողոյ, այլ ի վերայ աւդոյ, որ իբրեւ զամպ եկն եկաց ի վերայ քանանացւոցն ամենայն բազմագունդ դիւաւքն իւրովք։ 9 Յեսուայ նիզակն անդ չկարէր հասանել, վերին աւգնականի պէտք էին. զէն առ զէն եւ ձայն առ ձայն մարդկաձայն բարբառոյն. ձայն որոտմանն երկնաւոր սրոյն` հրածին կարկուտն` զվերին դիւացն զգունդսն տանջեցին։ 10 Ետես Յեսու զԱստուած վերագոյն քան զարեգակն եւ զլուսին, որ եւ հասեալ կայր նոցա յաւգնականութիւն։ 11 Բանիւ զանուանս լուսաւորացն հրամանաւ ի մէջ բերէր Յեսու. այլ մտաւք` Տեառն լուսաւորացն հրաման տայր, զի կացուսցէ. որպէս եւ գրեալ է. Արեգակնդ ի վերայ Գաբաւոնի կացցէ, եւ լուսինն ի վերայ ձորոյն Ելոնայ։ 12 Թեթեւագոյն թեւս ունի արեգակն քան զլուսինն. իսկ Յեսու որդի Նաւեայ թեւաւորին եւ անթեւին հասարակ առնէր զհրամանս պատասխանւոյն. վասն զի զկառավարն ամենեցուն մաւտակաց տեսանէր։
    13 Դուռն են լսելիք մտաց. արեգակն եւ լուսին դրունս ոչ ունին լսելեաց, ընդ ո՞ր անկաւ հնչումն ձայնին ի ներքս։ 14 Յորժամ ականջաւքդ ստուգապէս զհրամանն հզաւրագոյն, ինքեանք քեզ առանց ականջաց դ կող քո լսել նմա։ 15 Ոչ հրաձգութիւնս յերկինս խնդրէր, այլ զարեւապաշտսն յանդիմանէր։ 16 Մշտաշարժ ասեմք զարեգակն, որպէս զաւդոյ բնութիւն։ 17 Դիւրին է կենդանւոյ կեալ ի միում տեղւոջ. իսկ յարաշարժ շնչոյ նորա անհնարին է։ 18 Յեսու այնպէս սաստեաց լուսաւորացն, իբրեւ զանշունչ քարինս ընդարմացոյց` միով առ երկուս կշռելով։
ԺԲ. 
1 Առ ի՞նչ անուանեցաւ Մասեփատ լալետղ։
    2 Ապա եկն եհաս հրեշտակն Տեառն ի Գաղգաղա ի լալետղ անդր, որ յետոյ Մասեփատ անուանեցաւ. եւ Դաւիթ մարգարէ կարդաց նմա հովիտս տրտմութեան։ 3 Այն հրեշտակն որ ի Գաղգաղա Յեսուայ յայտնեցաւ, նոյն երեւեցաւ ի Մասեփատ. եւ ի Բեթէլ խաւսեցաւ, եւ յանդիմանեաց զնոսա։ 4 Համբարձին իսրայէլացիքն զձայնս իւրեանց եւ լացին դառնապէս առ հասարակ. վասն այնորիկ անուանեցաւ անուն տեղւոյն այնորիկ Լալետղ եւ Հովիտ տրտմութեան։ 5 Եւ մատուցին անդ պատարագս Տեառն Աստուծոյ Իսրայէլի։
ԺԳ. 
1 Վասն գեղմանն Գեդէոնի, որ կրկին ունէր զապացոյցն։
    2 Ասէ Աստուած ցԳեդէոն. Կարի բազում են զաւրքդ, որ ընդ քեզ են. ոչ տամ ես զՄադիամ ի ձեռս քո նոքաւք. գուցէ պարծեսցին որդիքն Իսրայէլի ի վերայ իմ եւ ասասցեն` թէ ձեռն իմ հզաւր փրկեաց զիս եւ ոչ Տէր Աստուած։ 3 Քարոզ կարդասցես զաւրացդ եւ ասասցես. այսպէս ասէ Տէր Աստուած Իսրայէլի. եթէ իցէ ոք ի ձէնջ վատասիրտ զահի հարեալ` դարձցի։ 4 Եւ դարձան ի ժողովրդենէ անտի քսան եւ երկու հազարք։ 5 Դարձեալ խաւսել սկսաւ Տէր ընդ Գեդէոնի եւ ասէ. Տակաւին բազում են զաւրքդ. ա՛ռ տար զնոսա ի ջուր անդր, եւ անդ զփորձ ցուցից դոցա քեզ. եւ եղիցի` զոր ասացից թէ ընդ քեզ երթիցեն, եւ զոր ասացից թէ ոչ երթիցեն` նոքա դարձցին։ 6 Ապա խաւսել սկսաւ Տէր ընդ Գեդէոնի եւ ասէ. Ամենայն այր ի զաւրականացդ` որ միանգամ լափելով լափեսցէ լեզուաւ իւրով ի ջրոյ անտի իբրեւ զշուն, ի մի կողմ որոշեսջիր զնոսա. եւ ամենայն որ ի գուճս հարեալ` ցռուկ հարկանիցէ, զայն ուրոյն կացուսջիր։ 7 Եւ գտան շնաբարքն լակելով արք իբրեւ երեք հարիւր. եւ այլքն ամենայն ի գուճս հարեալ ցռակաթեալ ըմպէին։ 8 Կարի բազում են զաւրքդ, ասէ Աստուած ցԳեդէոն. յորժամ պատերազմին յաղթես, մոռանաս զիմ բարերարութիւնս, որպէս սովոր են առաջին հարքն ձեր։
    9 Երկու իմացական տեսակ յայտնեցան ի տեղւոջ անդ։ 10 Զահի հարեալ վատասիրտքն, քանզի մարմնասէրք են` ընդ երկիր միայն պշուցեալ` զերկինս ոչ կարեն տեսանել, յաւիտենական կեանքն ծածկեալ է ի նոցանէ։ 11 Իսկ ինն հազար եաւթն հարիւր արքն ի ջուրսն քննութեան փորձեցան. եւ նոքա յոլովագոյն երկրաթաւալք են, եւ զեխ կենաց աշխարհիս ցանկացեալք. թողեալ զկանգնորդ կեանսն` ի պորտ եւ յորովայն սողեալ կան։ 12 Թէպէտ եւ ոչ վատասիրտք անուանեցան, եւ ոչ ի քաջացն կողմանէ արժան էր զնոսա ասել։ 13 Նոցա ի գուճս հարեալ, ի վերայ կրծիցն անկեալ` արջառաբար ըմպէին ջուր. զանասնական բարսն յայտ արարեալ, որոց երկիրս միայն է բաժին։ 14 Մի ճանապարհ է երկոցունց յիւրաքանչիւր տունս դառնալոյ. Տունք նոցա, ասէ, գերեզմանք նոցա եղիցին։ 15 Վասն զի ի հողս իւրեանց կարդացին զանուանս իւրեանց, նոյնք եղիցին բնակութիւնք նոցա յաւիտեան. չիմացեալք զմարդկային պատիւն, հաւասարեցան անասնոց եւ նմանեցին նոցա։ 16 Այս նախատինք ի մարգարէէն մարդկան ասացան։ 17 Իսկ երեք հարիւրքն սակաւիկ մի զգլուխն խոնարհեցուցեալ ի ցանկալի վտակս ջուրցն` անուշութեամբ ծայրիւք մատանց ձեռինն, ի ներքոյ ի վեր ընդդէմս երեսացն չթքելով, լեզուաւք իբրեւ զշունս լակեն. ոչ զբաւանդակ ծարաւն արբուցեալ, այլ փոքր ի շատէ զերաշտութիւն կոկորդացն զովացուցանել։ 18 Լեզուաւքն զջուրսն լակէին, մտաւքն ցանկացեալ փութացեալ զարիւն թշնամեացն յերկիր թողուլ։ 19 Նշանակ է սոսկ մարդոց սակաւապէտ ստացուածոց. թողեալ զհիւթանիւթ մամոնային, ընդ գունդս դիւացն տան պատերազմ. զխայթոց մեղացն փշրեն։ 20 Որոց երկիրն եհաս ի վիճակ ժառանգութեան քաջացն, նոքա ոչ միայն մադիանացւոցն յաղթեն, այլ եւ անուանեալ աստուածոցն յաղթեն։
    21 Յառաջ քան զընտրութիւն զաւրացն` նշան ի Տեառնէ խնդրեաց Գեդէոն. նա զմի մեկնակ խնդրեաց, Աստուած երիս տեսակաւք խորհուրդս յայտնեաց նմա. զգզաթուն եւ զերեք հարիւր արանցն, եւ զսափորոցն` հանդերձ ճրագաւքն լուցելովք եւ ձայնական փողովքն։ 22 Մի՛ բարկանար, Տէր, ասէ. եթէ ընդ իսկ իցես ճշմարտութեամբ, գալարեցից եդից զգզաթս ի մէջ կալոյն. եւ իջցէ անձրեւ ի վերայ գեղմանն միայն, եւ շուրջ զնովաւ երկիրն ցամաք մնասցէ։ 23 Եւ եղեւ այնպէս. քամեաց զջուրն ի գզաթէ անտի, եւ ելից զկուրն։ 24 Եւ ի վաղիւ անդ ոչ նոյնպէս. երկիրն թացաւ, եւ գզաթն ցամաք մնաց։ 25 Ցաւղն մի էր, եւ գզաթն նոյն էր. բայց տեսիլ նշանին յերկուս բաժանեցաւ։ 26 Շուրջ զգզաթուն լիճք ջուրցն` արիւն մադիանացւոցն էր. իսկ ցամաք մնալ գզաթուն` արանցն էր ողջանդամ ապրել ի պատերազմէն։ 27 Բայց իջանել անձրեւուն ի վերայ գեղման, Հոգին Սուրբ Աստուծոյ, որ խաւսեցաւ ի մարգարէսն, եւ նոքաւք զամենայն երկիրս ոռոգեաց։ 28 Եւ զի խորհուրդ էր տեսական` առժամայն եւ առ ի յապա պահումն, ոչ ի բաց հեղու զջուրն, այլ ի կուր մի արկանէ եւ պահէ։
    29 Դաւիթ թագաւոր նոցա եւ մարգարէ` յետ բազում ամաց եկեալ, Հոգւովն Սրբով ասէր. Իջցէ որպէս զանձրեւ ի վերայ գեղման։ 30 Եւ եթէ զինչ է տէրութիւն նորա` յայտ առնէ։ 31 Առաջի նորա նախ հնդիկք անկցին։ 32 Խանձողն զերծեալ յերկնային հրեղէն բնութենէն անկաւ յերկիր, եւ եղեւ հնդկագոյն։ 33 Բայց որդիք ժողովրդեանն` որ փարիսեցիք անուանեցան ի Սողոմոնի վերայ առնուն զբոլոր բանս սաղմոսին։ 34 Զիմաստութիւն նորա անձրեւ ասացին, եւ զքառասնամեայ զխաղաղութիւնն զի՞նչ արասցեն արդեաւք. զի ոչ կարասցէ հասանել ի կատարումն լուսնի։ 35 Որոց առաջի հնդիկն անկաւ, ի նա կատարի բոլոր սաղմոսն։ 36 Իսկ փոխանակ գզաթուն` ապաքէն զսուրբ կուսին բնութիւնն ասացաք. եւ փոխանակ ցաւղոյն երկնից` զբանական աւետիս հրեշտակին. ապա եւ փոխանակ կրին` զմեծ գետն Յորդանանու իմացիր, յոր եւ գառն Աստուծոյ մկրտեցաւ։
ԺԴ. 
1 Վասն սափորոցն եւ նոցա կահիցն։
    2 Արի, ասէ Աստուած ցԳեդէոն. առ զպատանեակն զՓառայ, եւ էջ ի բանակն Մադիամու գիշերի, եւ լուիցես անդ բանս յաւգնականութիւն անձին քո։ 3 Մաւտ անդր մերձեցեալ Գեդէոնի պատանեկաւն հանդերձ ի թիւ մի յիսներորդացն դասուց` պահանորդ պահանորդի մի զգիշերային տեսիլն պատմէր։ 4 Երազ տեսանէի, ասէ. նկանակ մի գարեղէն հոլո՛վ գայր հասանէր, ասէ, հարկանէր զխորանն Մադիամու, եւ անդէն կործանէր։ 5 Եւ որ լուաւն` վաղվաղակի զմեկնութիւն երազոյն ասաց. Ոչ է այն ա՛յլ, ասէ, բայց սուրն Գեդէոնի որդւոյ Յովասու. ի ձեռն նորա մատնեաց ուրեմն Աստուած զմադիանացիսն։ 6 Եւ է՞ր ի գարեղէն նկանակ առակեցան նոքա։ 7 Գարի անասնոց կերակուր է. գոյ եւ ի մեզ անասուն մասն. բոլոր հողեղէն բնութիւն մարմնոյս անասնական մասունք են. վասն զի ի միոջէ հողոյ ստեղծեալ եմք մեք եւ անասունքն, եւ եկամուտ անմահութեամբն առաւելեալ եմք քան զնոսա։
    8 Հրաման ետ Գեդէոն եւ ասէ. Հա՛պա, ժիր կացէք, զի յայսմ գիշերի մատնեաց Աստուած զՄադիամ ի ձեռս մեր։ 9 Զայս ասէր, եւ առ իւրաքանչիւր սափորն որ ի ձեռին դնէր` եւ ի նմին ճրագ մի անշիջանելի կառուցանէր, որպէս զսափորն ի ձախումն եւ յաջումն զփողն։ 10 Եւ որով զինու զնոսայն վառեաց, նովին եւ ինքն կազմեցաւ. բայց յառաջ խաղաց ինքն քան զնոսա, վասն զի գեր ի վերոյ է երրեակ թուոյն։ 11 Ընդ իս հայեսջիք, ասէ. յինէն աւրինակ առջիք։ 12 Զայս ասէր, եւ ի նմին ի բանակ թշնամեացն իջանէր, ուժով մեծաւ փող հարկանէր ի ձայն եղջիւր փողոյն։ 13 Սոյնպէս եւ երեք հարիւրքն յերից կողմանց զբոլոր բանակն ի մէջ առեալ պատեցին. զսափորսն խորտակեցին, եւ զճրագունսն յաջ ձեռն առեալ` ձախովն զփողսն հարկանէին. այր յիւրաքանչիւր տեղւոջ անցեալ կայր իբրեւ զբոց բորբոքեալ. անդադար փող հարկանելով` զամենայն բանակն ի դղորդումն կացուցանէին։ 14 Առանց ոտից ուրուք հասանելոյ եւ ձեռին մերձենալոյ` ամենայն վրանք եւ խորանք յերկիր կործանեցան. այր զսուր ի վերայ ընկերի իւրոյ իջուցանէր. սկիզբն արարեալ ի միջում պահու մինչեւ ցառաւաւտն զմեծ մասն բազմութեան բանակին անձամբ զանձինս իւրեանց կոտորէին։ 15 Իսկ Գեդէոն եւ երեք հարիւրքն ընդ տեղիս կալով` զփողսն հարկանէին, գոչէին խիզախէին եւ ասէին. Հա՛պա, սուր յաղթութեան Տեառն Աստուծոյ եւ Գեդէոնի։
    16 Արարուած խեցեղէն սափորոյն ի հողոյ է, եւ վառումն անշէջ ճրագացն ի հրոյ եւ ի պատրուգէ, եւ ձայն եղջիւր փողոյն` աւդով եւ կենդանական շնչով մարդոյն, եւ երեքեան սոքա ի մերում բնութեանս բաղկացեալ գոյանան։ 17 Արդ այն որ ապականեցաւ ի մեղաց` ի մարմնոյս գոյացութիւն հողեղէն մասն, իբրեւ զանթուրծ աման անպիտան եղեալ խորտակեցաւ։ 18 Որպէս ճրագն ի սափորին` եւ սա ընդ ապականացու մարմնովս անյայտ եղեւ։ 19 Սոյնպէս եւ բանական հնչումնդ ոչ տայր ձայն յերկինս յերկրէ. վասն զի ի մեղաց անտի ապականեալ խանգարեցաւ մարմնաւոր գործին. իբրեւ զհող անբան եւ անմռունչ անկեալ դնէր ի մարդոյս բնութիւն ընդ ոտիւք մահու. ոչ յանդորրութեան գոհանալ մարթէին զԱստուծոյ, եւ ոչ ի նեղութեան պաղատել առ նա։ 20 Իսկ մերոյ բնութեանս ճշմարտութեամբ առ ի մկրտութիւն մերոյս տեսանի։ 21 Անթուրծ սափոր ի ջրոյ թրջի. իսկ մեր անթրծութիւնս անդ թրծի, եւ թանձրութիւնս անաւսրանայ հարստութեամբ, եւ ճրագն որ ի սմա` լուցեալ բորբոքի։ 22 Եթէ միայն ի տեղւոջն հաստատեալ կայցեմք` լուցեալ անշիջանելի իմացական ճրագաւն, ինքն անձամբ զանձն հարկանէ թշնամին մեր, եւ խափանեալ լինին պատերազմունք նորա ի մէնջ։ 23 Որպէս եւ ինքնասաց ձայն Աստուծոյ յայտ առնէ ի սուրբ յիշատակարանին. Եթէ սատանայ զսատանայ մերժէ, յանձն իւր բարժանեցաւ, անցեալ ուրեմն է տերութիւն նորա։ 24 Եւ ճշմարիտ առակաւք յայտ առնէ. տուն եւ թագաւորութիւն որ յանձն իւր բարժանի, ոչ կարէ կալ հաստատուն։
    25 Ապա խաւսել սկսաւ Գեդէոն եւ ասէ. Խնդրեցից եւ ես ի ձէնջ խնդրուած մի, եթէ տացէք ինձ. այր իւրաքանչիւր ի զաւրականիդ եկեսցէ առ իս, բերցէ գինդ մի ոսկի։ 26 Ասեն ամենեքեան. Ահաւասիկ տամք։ 27 Տարածեցին բաճկոն մի մեծ, եւ բերին այր իւրաքանչիւր գինդ մի եւ ընկենուին ի շեղջակոյտ անդր. եւ եղեւ շեղջակոյտ գնդացն` ոսկւոյ լտերս իբրեւ հազար եւ եաւթն հարիւր։ 28 Եւ առ ինչ արդեաւք զգինդսն մեծարգոյ համարեցաւ քան զամենայն։ 29 Յայտնի է եւ ոչ կարեմք թագուցանել. յորժամ գինդք ձաւնեալք զականջաց կախիցեն կամ զարանց կամ զկանաց, լսելիք մարդոյն պղծելով պղծեցան ի շարժել գնդացն. զոր Տէր գնդացն յիշէ, որում ձաւնեցանն։ 30 Յորժամ դուռն լսելեացն խարխարեցաւ, բոլոր բնութիւն մարմնոյն աւերեցաւ, ընդ նմին եւ հոգիքն խարխարեցան։ 31 Մի լսելիք են բարւոյ եւ չարի. դատաւոր ընտրող միտքն լինին եւ վարդապետ ի ներքս անդր։ 32 Կողոպտեաց եհան զգինդս նոցա, ընդ նմին եւ սրբեաց զայլանդակ լսելիս նոցա։
    33 Սուր եկի արկանել յերկիր. ոչ կոտորել ասաց Տէրն, այլ քակել զայր ի հաւրէ եւ զդուստր ի մաւրէ. եւ (եղիցի տանուտեառն) թշնամիք` ընտանիք իւր։ 34 Աստուածային սուրն զմեղացն կապանս կտրեաց, եւ քակեաց զմեզ ի նոցանէ։ 35 Հայր եւ մայր կարդացաք քարի եւ փայտի, այլ եւ պաշտեցաք եւս. այսուհետեւ ոչ նոյնպէս անուանեմք, այլ ի պէտս հրոյ եւ շինուածոյ մեզ ծախեմք։ 36 Եւ այսպէս փոխանակ պատուոյ թշնամանեմք եւ անարգեմք զնոսա։
ԺԵ. 
1 Վասն դստերն Յեփթայեայ եւ պատարագել ի հաւրէն։
    2 Աստուած որ զմիս զուարակաց ոչ ուտէ եւ զարիւն նոխազաց ոչ ըմպէ, զիա՞րդ արիւն մարդոյ քաղցրանայցէ նմա. զոր եւ մարդոյս բնութիւնն ոչ առնու յանձն առանց գրոյն հրամանի, եւ ի միտն անգամ ուրեք մի՛ անկցի այսպիսի խորհուրդ։
    3 Ահա, ասեն, զԻսահակ խնդրեաց յԱբրահամէ։ 4 Չառնու քեզ յանձն ընթերցուածն զայդ. ոչ ասէ խնդրեալ, այլ փորձեալ զգեղեցիկ կամս նորա` յայտնի եցոյց ամենայն մարդոյ, այլ ոչ եթէ զմարդ ի պատարագ ընկալաւ։ 5 Իսկ ընդէ՞ր, ասեն, պատարագեցաւ դուստրն Յեփթայեայ. ոչ ընդ վայր խոտեցին հեթանոսք զպոռնկորդին չմատուցանել ի քրմութիւն, վասն զի չէ անապական ծնունդ առ ի հաւրէ. որպէս բազում խառնուածս ունի մարմնով, բազում ունի եւ զայլընդակութիւն բարուց։ 6 Յեփթայի պոռնկորդի էր, տարագիր հալածական ի հարազատ եղբարցն առ ի հաւրէ. եւ ամենայն Իսրայէլ վատնեալ զկնի դիցն աւտարաց. եւ որդիքն Ամոնայ անտերունչ գտեալ զաշխարհն` հին բաղայս ի վերայ դնէին. Յելանելն ձեր յաշխարհէն եգիպտացւոց` զաշխարհն մեր հարէք պատերազմաւ եւ կալարուք. արդ զայն վրէժ եկեալ խնդրեմք։ 7 Արդ յայնմ վտանգի երթեալ ծերակոյտն Իսրայէլի ուխտիւ ածին զԵփթայի, կացուցին իշխան ի վերայ իւրեանց։ 8 Իսկ նա տեսեալ զբազմութիւն զաւրացն Ամոնայ` զարհուրեցաւ ի միտս իւր եւ ասէ. Տէր Աստուած Իսրայէլի, եթէ մատնեսցես զնոսա ի ձեռս իմ, եւ դարձայց ողջանդամ ի մեծ պատերազմէն յաղթող, ով եւ ելցէ ի տանէ իմմէ ընդ առաջ իմ, քեզ պատարագ մատուցից։ 9 Եւ գործն զբանիցն աջողեցաւ։ 10 Թուի ինձ թէ պատարագն ընդունելի չէ. ահա, ասեն, թէ զիա՛րդ ետ յաղթութիւն նմա Աստուած, եւ ապրեցաւ Իսրայէլ ի հարուածոցն ի ձեռացն Ամոնայ։
    11 Մի՛ զարմանար ընդ Աստուծոյ առ այդ սքանչելագործութիւն։ 12 Իշոյն ծնաւտիւն կոտորեաց Սամփսոն հազար այր. միթէ ծնաւտին տամք զյաղթութիւնն. եւ կամ որ մաճին փայտիւ զեաւթն հարիւրսն սատակեաց։ 13 Ոչ այն ծնաւտին, եւ ոչ այն փայտին։ 14 Եւ որպէս երկոքեանն, նոյնպէս եւ դստերն Յեփթայեայ։
    15 Դարձեալ եւ ի պատմութեանն այլ ընդ այլոյ կայ։ 16 Ո՛ր եւ ելցէ, ասէ, ի դստերաց նորա։ 17 Եւ զկնի այնր ասէ, թէ այն միամաւր էր նորա։ 18 Թուի ինձ` թէ եւ պատմութիւնն ոչ ունի զկարգն հաստատուն։ 19 Ոչ որ ելցէ ի դստերաց իմոց ընդ առաջ իմ, այլ զինչ եւ ելցէ ի տանէ իմմէ։ 20 Ի տան մեծի եւ փոքու գոն անասունք սուրբք եւ անսուրբք. եւ եթէ ուղտք եւ էշք, կամ բնաւ շուն պատահէր ընդ առաջ, միթէ պատարագելի՞ք էին։ 21 Ոչ նոքա եւ ոչ սա. այլ վրիպական բանք ելին ի տագնապ ժամանակին։ 22 Համարեաց թէ զդուստրն ուխտեաց. յորժամ ել նա ընդ առաջ` ընդէ՞ր վայեաց, ընդէ՞ր պատառեաց զպատմուճանն, ընդէ՞ր ասաց` խոչ ընդ ոտն եւ խոչ ընդ ակն։ 23 Եթէ ուխտիւն եղեւ յաղթութիւնն, գոհանալ պարտ էր եւ ոչ զղջանալ։ 24 Ողբս ի վերայ առ եւ ասէ. Վա՛յ ինձ, դուստր իմ, ընկճելով ընկճեցեր զիս. եւ ես զբերան իմ բացի վասն քո յուխտ պատարագաց, եւ արդ ոչ կարեմ դարձուցանել։ 25 Աբրահամ զայս ոչ ասաց, որպէս երեւի մեզ։ 26 Եբաց զբերան իւր աղջիկն եւ ասէ. Յիս դարձ, հայր իմ. եթէ ինեւ ետ Աստուած զյաղթութիւն Իսրայէլի եւ ապրեցոյց ի ձեռաց ամոնացւոցն, որպէս եւ ելին բանքն ի բերանոյ քոյ` արա համարձակ։
    27 Բայց զայն արժան է մեզ գիտել, զի՞նչ է զոր ասաց աղջիկն. Խնդրուած մի խնդրեմ ի քէն, հայր իմ, մի՛ արգելուր յինէն. թող երթայց ամիսս երկուս լացից զկուսութիւնն իմ, ոչ ի գիւղս եւ ոչ ի քաղաքս, այլ ի լերինս։ 28 Եւ հայրն վաղվաղակի յանձն առնու եւ ասէ, երթ դուստր իմ։ 29 Մի՛ դատարկաբանութիւն թուիցի ինչ քեզ այսպիսի խնդրուածս աղջկանն. լաւագոյն է քան զյանձնառութիւն պատարագելոյն։ 30 Ի լերինս խնդրեցին զկոծն եւ ոչ ի քաղաքս, զի մի՛ յափշտակեալ գտցի աղջիկն յանաւրէն մարդոց, եւ ի քաջութիւն առաքինութեանն վստահութիւն խառնեսցի։ 31 Իսկ յերկարումն երկուց ամսոցն` եւ այն նշանակ մեծի իմաստութեանն նորա։ 32 Հիւանդ որ յերկար ախտանայ, ուծացեալ լինի գութք հարազատաց նորա. փութան տագնապին զելս վշտացելոյն յաշխարհէս։
    33 Եկն եհաս ժամանակ պատարագելոյ նորա։ 34 Անդ ժողովեցաւ ամենայն Իսրայէլ ի Դանայ մինչեւ ցԲերսաբէէ` մարդախողխող տեսանելով զհայր առ որդւով։ 35 Երկու ամիսս լացին ի լերին, հնչեաց բարբառ գուժի նորա ընդ ամենայն երկիր, ժողովեաց եւ ած զբազմութիւնն մարդկան. քանզի կարծեցին ամենեքեան` թէ նոր աւրէնք դնին, ոչ ի մարդկանէ, այլ յԱստուծոյ։ 36 Սաստկացան վերջին լալիւնքն քան զառաջին երկուց ամսոցն. ի միտս իւրեանց այսր եւ անդր կոծեալ լինէին, յիշելով զԱբրահամ եւ զժամանակ փորձութեան նորա։ 37 Ամենայն բազմութիւնն արանց եւ կանանց զայս խորհուրդ ի մտի եդեալ` կարծէին զԱստուած այցելութիւն եկեալ հասանել նոցա։
    38 Եւ ընդդէմ պատարագին իբրեւ կարծիք մտաց նեղեալ տագնապէին, եւ յայտնութիւն ձայնի ոչ եղեւ վերուստ ի վայր, փութացաւ Յեփթայի եւ եհան զսուրն վաղվաղակի. կափոյց զաչս մտացն յանտեսութիւնն, մինչեւ աղիքն գալարէին ի գութ խանդաղատանաց. թէպէտ սիրտն ի բերանն էր, հարաւ սուրն ի փողս դստերն եւ կտրեաց։ 39 Առ ի գոչիւն հեղման արեանն, եւ ի հռնչիւն կոկորդին, եւ ի շարժումն բոլոր մարմնոյն` առ հասարակ ամենայն բազմութիւնն բոլոր մարդկանն միաձայն միաբարբառ ճչեցին. իբր թէ երկինք եւ երկիր լացին զմահ միամաւրին, զանտանելին յողջակէզ յանհրաման սեղանոյ անտի։
    40 Մի՛ ոք ամենեւին յանուսումնութենէ զայս պատարագ Աստուծոյ կարծիցէ հրամայեալ։ 41 Ապա թէ ի Պաւղոսի թղթոյ անտի յանդիմանեսցես զիս վասն Յեփթայեայ յիշելոյն, յայսմ վայրի ոչ ելանէր ըստ կարգն մարգարէութիւնն Մովսէսի. որպէս նա զաշխարհս յԱստուծոյ սկիզբն առնէ լինելոյ, եւ սա զհաւատս։ 42 Ըստ նմին աւրինակի եւ Ղուկաս աւետարանագիրն վասն մարդանալոյն Տեառն սկիզբն արարեալ ի Յովսեփայ` երթայ ելանէ յԱդամ եւ յԱստուած, զչարս եւ զբարիս ի ներքս փակելով` կարգաւ ասէ զանուանս նահապետացն. զի զաստուածածանաւթութիւնն գիտասցես, այլ ոչ եթէ զընտրութիւն մարդկանն։ 43 Նովին մտաւք եւ Պաւղոս վարի. սկիզբն առնէ վերուստ ի վայր յԱստուծոյ արարածոց. յԱբելէ անցանէ գայ առ Ենովք, առ Նոյ եւ առ Աբրահամ, առ Իսահակ, առ Յակոբ եւ յամենայն կարգս ծննդոց նորա։ 44 Ի նմին կարգի յիշէ եւ զԳեդէոն, եւ զԵփթայի եւ զՍամփսոն, զայցելութիւնն Աստուծոյ յայտ առնելով ի վերայ նոցա, ոչ ի լաւութիւն մարդկան հայեցեալ Պաւղոսի, այլ ի մարդասիրութիւնն Աստուծոյ, զորս ի չարութենէ ի բարութիւնն ընտրեաց. զԵփթայի յաւազակութենէ, զՍամփսոն յանզաւակունեաց։ 45 Բայց քանզի Աստուծով էր յաղթութիւնն պատերազմաց նոցա, բաւական համարեցաւ Պաւղոս արկանել զնոսա ի կարգ հաւատացելոցն. միանգամայն եւ յորդորումն հեթանոսաց բազմութեանն, որպէս եւ առ նոսա, յԱստուած։
ԺԶ. 
1 Առ Սամփսոն։
    2 Գործի հաստատեցաւ նա բարկութեան ի վերայ այլազգեացն. նովաւ կամէր առնուլ Աստուած զվրէժ որդւոցն Ենակայ։ 3 Եւ անդ էր շնապէս մի յառիւծուց. գոչեաց եւ յարձակեցաւ ի վերայ նորա։ 4 Առիւծ առիւծոյ պատահեցաւ. մինն հինաւուրց լի չարութեամբ, եւ մինն այն ինչ կորիւն առիւծու մատաղ յաւուրց, եւ լի երկնաւոր զաւրութեամբն. հին առիւծն գոչէր մեծաձայն ահ արկանելով մատաղ կորեանն. իսկ նա զաւրութեամբ մռնչէ` քամահելով զանոյժ բանս, եւ փափուկ մարմնովն հեղձուցանէր։ 5 Անդ ուրեմն չարասէր թշնամին մարդկան` մինչ դեռ հրեշտակն Աստուծոյ զաւետիս չքնաղ մանկանն հաւր եւ մաւրն աւետարանէր, լուաւ զամենայն ըստ կարգի զոր ասաց նմա հրեշտակն. դէտ ակն ունէր նմա թէ ո՛ւր կորուսցէ զնա ի դեղս։ 6 Եւ յորովայնէ ի սննդեանն ոչ կարաց վնասել նմա. եկն եմուտ ի չար գազանն մոլեգնեալ, կատաղեցոյց եւ յարոյց ի վերայ նորա. թերեւս կարասցէ զաստուածատուր շնորհսն խափանել, զցանկալի ծաղիկն խամրացուցանել, զարծարծեալ լոյսն Իսրայէլի շիջուցանել։ 7 Բազում գունդք դիւացն ընդ նմա եկեալ յաւգնականութիւն եկին մտին յառիւծն գազանացեալ. մռնչեաց ընդդէմ եաւթնագիսակ մանկանն։ 8 Իսկ նա իբրեւ զուխտաւոր քահանայ` զաջ ձեռն դնէր ի վերայ գլխոյն եւ զահեակն արկանէր զներքին կզակաւն. ի գիրկս իւր առեալ հեղձուցանէր զերեւակի սրտմտութիւնն, եւ թմբրեցուցեալ զանմահ չարութիւնն` ընդ նմին եւ զշունչ գազանին քաղեալ հանէր։ 9 Բազուկ առ բազուկ կարկառէր, եւ ձայն առ ձայն բարբառէր, զբազում գունդս դիւացն ի բաց հալածէր. ոչ բրաւ ջախջախեալ եւ սրով հատեալ` զգեղեցիկ բնութիւն առիւծոյն ոչ ապականէր, որ էր խորհուրդ բոլոր աշխարհիս։
    10 Արդ յետ բազում աւուրց անցանելոյ ի վերայ դիական առիւծուն, սրբեցաւ նա ի նեխ գիջութենէն, թափուր եւ ունայն մնաց որովայն նորա. թափուր եւ ունայն կացին երկինք եւ երկիր, վասն զի ոչ շողացին ի սմա հրեշտակք երկնաւորք։ 11 Դեւք ձրձիտք մուտ եւ ել առնէին ի փոր նորա, բերէին զեկամուտ դառնութիւնն, եւ հանէին զբնական քաղցրութիւնն. որպէս եւ ի միջոյ աշխարհիս եւ ի մարդոյ յիւրաքանչիւր` քաղէին հանէին ի մտաց նորա զքաղցրութիւն բանիցն Աստուծոյ։ 12 Մարդիկ կենդանի մեռեալ դիականց նմանէին, հոտ մահու հարկանէր ամենեցունց. կենացն հոտով աւծաւ խնկեցաւ մանուկն Սամփսոն, անոյշ հոտովն զառիւծն մեռեալ իւղեաց խնկեաց։ 13 Յայն հոտ կենաց դիմեաց եկն պարս մի մեղուաց, եկն եւ հաճեցաւ ընդ պատրաստեալ ամանն, զտեղի առեալ զետեղեցաւ ի մէջ նորա. այնչափ ցանկալի եւ բաղձալի, մինչեւ ուխտաւոր մանուկն ճաշակեաց եւ հաճոյ թուեցաւ նմա։
    14 Անզէն Սամփսոն յաղթեաց եւ սպան զառիւծն գազան։ 15 Զէն ի ջուրց զգեցաւ երկրորդ Ադամ, կապեաց ընկեաց յանապատին զայն առիւծն` որ ի սկզբանէ սատակեաց զազգս մարդկան։ 16 Սամփսոն զմահ առիւծուն ոչ յայտնեաց ծնողաց իւրոց. Տէր մեր յայտ յանդիման քարոզեաց զբեկումն անմահ առիւծուն, եւ մեզ տուաւ իշխանութիւն տկար մարմնով կոխել զդաժանութիւն նորա։ 17 Տէր մեր իբրեւ Աստուած եւ որդի Աստուծոյ սպան զչար գազանն, հալածեաց զգունդս դիւացն ի բնակութենէ իւրեանց, սրբեաց եւ մաքրեաց զչարահոտութիւնն նորա` որ ի բոլոր աշխարհիս, իւղեաց եւ խնկեաց զամենայն նեխութիւնս նորա. եւ ահա փոխանակ գնդակի մեղուացն` հրեշտակք երկնաւորք ել եւ էջս առնէին ի սմա։
    18 Տես զերկոտասան Առաքեալսն եւ զարմացիր։ 19 Մեղուք արագաթեւք զգաւառին վայրաւք եւեթ կարեն շրջել, զառաւրեայ փոշի ծաղկանցն ի նիւթ մեղուագործութեանն փութան մատուցանել։ 20 Առաքեալքն անթեւք եւ թեւաւորք` զհեռաստանն իբրեւ մաւտաւորս մեղրագործեցին։ 21 Զի՞նչ ծաղիկք պատուականք իցեն, զոր ոչ յԱռաքեալսն տեսանիցես. զհին աշխարհս նորոգեցին, որպէս մեղուքն զմեռեալ առիւծն նոր ծաղկաւք նորոգեցին։
    22 Գնաց չոքաւ, ասէ, Սամփսոն, կալաւ երեք հարիւր աղուէս եւ կապեաց ձետ ընդ ձետ երկուս երկուս, եւ մէն մի ջահ լուցեալ եդ ի մէջ ձետոց նոցա, եւ արձակեաց զնոսա ընդ անդաստանս այլազգեացն։ 23 Վասն որոյ այլաբանութիւն ունի բանս. ուստի զծածուկ զչարիս ոգւոց որ կայ ի նմա` տեսանեմք։ 24 Եկեղեցի հեթանոսաց որ յԱռաքելոց անտի հիմնարկեցաւ, անդաստան ամենալից բոլոր աշխարհս այս երկնացաւ. վասն զի Տէրն երկնի եւ երկրի անքակ միաբանութիւն գործեաց ամենեցուն։ 25 Մինչ դեռ յայսպիսի հրաշակերտ վայելչութիւն ծով եւ ցամաք առ հասարակ ցնծացեալ բերկրէին, գունդք դիւացն առ հասարակ քայքայեալ ցրուեցան յաւտարութիւն. քանզի թիւնք հին վիշապին անհամեցան. մարդիկ առողջ մարմնով եւ սուրբ հոգւով հրեշտակային կեանս կէին յեկեղեցւոջ. յեղակարծումն ժամու ամպ ագահութեան ախտացաւ, առագաստեալ կալաւ զաչս առատ մատակարարացն, եւ արգել ի նոցանէ զլոյսն իմանալի, որ առ սակաւ սակաւ տարածեցաւ կալաւ զբոլոր աշխարհս։ 26 Իսկ զկնի ամենայն չարեաց` աստստին ի սոցանէ իսկ բորբոքեցաւ հուր անշիջանելի` ուսումն այլանդակաց, որ վատթարագոյն են ի տեսանել քան զերամակս ձրձիտ աղուեսուց. հարիւր կերպարանաւք բերեն զճշմարտութիւն վարդապետացն, եւ սիրտք իւրեանց հեռացեալ են ի ճշմարիտն Աստուծոյ։
    27 Բայց թերեւս ասիցէ ոք. զի՞նչ եւս պիտոյ էր հսկային` ծնաւտի իշոյն կարաւտանալ։ 28 Քաջ միտ դիր կարգաբանութեան գրոցն եւ անտի ուսանիս։ 29 Սուրբ ուխտաւոր մանուկն` զինչ պիղծ մերձենայր ի ձեռս նորա, սրբեալ լինէր. որպէս պիղծ առիւծն եւ ի պղծագործ մեղուէն, նոյնպէս եւ ծնաւտ իշոյն առժամայն զէն աւգնականութեան ի ձեռին նորա, իսկ առ ի յապա մաքրութիւն հեթանոսաց. զոր եւ Տէրն արարածոց սրբեաց։ 30 Սամփսոն զյայտնի պատերազմն ոսկերբ վճարեաց. ոսկերք մարտիրոսացն զյայտնի եւ զծածուկ մեղս ի մարդկանէ ի բաց սրբեցին։ 31 Իսկ ջուրն, ասեն, ի ծնաւտէ իշոյն առ ի՞նչ հոսեցաւ։ 32 Որ զյաղթութիւն ետ նմա ի ձեռն ծնաւտին, անտի եւ զծարաւն յափոյց. որ զէն փրկութեան եղեւ, նոյն եւ պատճառք կենաց նորա. էարբ զջուրն ի ծնաւտէ իշոյն, ընդ նմին էարբ զիմաստութիւնն Աստուծոյ։ 33 Անձին իւրում կարծէր Սամփսոն զյաղթութիւնն մեծ պատերազմին. ծնաւտին ոչ տայր զյաղթութիւնն։ 34 Եկն ծարաւ կռուել ընդ նմա. զոր ոչ ծանեաւ ի յաղթութեան իւրում, ծանեաւ զնա ի սաստիկ ցամաքմանն իւրում։ 35 Այլ սակաւիկ մի ակնարկեցից եւ արդ ի ժամանակիս յայս։ 36 Ոսկրն ցամաքեալ անասնոյն` անյուսալի էր թէ ջուր ելցէ ի նմանէն. աշխարհս ցամաքեալ յարդարութենէ` յանյուսալի էր թէ առաջին յանցանքն ձրի թողցին։
    37 Էջ նա, ասէ, ի Գազա եւ եմուտ առ կին մի պոռնիկ։ 38 Յուզեցան արք քաղաքին եւ զգիշերն ամենայն պահեցին զնա պահապանաւքն։ 39 Բայց քանզի շնորհքն Աստուծոյ առ նմա էր, առաւել քան զչափն գործեաց նոր սքանչելիս. զդրունս քաղաքին սեամբքն հանդերձ եւ դռնափակաւքն թափեաց եւ եբարձ` գնաց ի լեառն մի բարձր, եւ կանգնեաց ի լերինն Քեբրոնի։ 40 Որոյ տեսեալ է զքաղաքն եւ զդրունս քաղաքին, նա զարմանայ առաւել քան զյոյժ։ 41 Եւ է այս աւրինակ իջանելոյն Տեառն մերոյ ի դժոխս եւ աւերելոյ զքաղաքս մահու եւ այլ ոչ յիշելոյ ի վախճան ժամանակս։ 42 Ապա եթէ ինչ վասն կնոջն պոռնկի սոսկասցին միտք քո, զմտաւ ածջիր դու զբոլոր աշխարհիս զպոռնկութիւնն եւ զարմացիր յոյժ, զի ոչ խորշեցաւ եւ ոչ գարշեցաւ։
    43 Բայց խնդիր առաջի կայ, թէ զի՛նչ իցէ յեաւթն մասունս բաժանումն գիսակաց նորա. որում եւ հրեշտակն պատուիրեաց զգուշութեամբ` չելանել երբեք երկաթոյ ի գլուխ նորա։ 44 Թիւ եաւթնեկին` որպէս ասացեալ է մեր յայլում վայրի, վասն զի մի է զաւրութիւնն աստուածային գրոց, վեց ի նոցանէ զվեցաւրեայ արարածքս նշանակէ` որ ի սկզբանէ. իսկ եաւթներորդն` սուրբ փափուկ նուիրեալ Աստուծոյ աւր, որ եւ անաշխատելի զաւրութեան հանգիստ անուանեցաւ։ 45 Ապա ուրեմն աշխարհս եւ աշխարհարարն յուխտաւոր մանկանն տպաւորեալ կերպարանեցաւ։
    46 Եւ այս շնորհք տեսանին ի Սամփսոն ըստ եաւթներեակ գիսակաց նորա թուոյ, յաւրինակ գեղեցիկ շառաւեղին` որ բուսանելոց էր յարմատոյն Յեսսեայ, յիշելով զբանն Եսայեայ մարգարէի, զեաւթն մասունս Հոգւոյն Սրբոյ ասացեալ ի վերայ նորա ըստ նորին թուականին ձեւոյ. եւ Պաւղոս առաքեալ ասէ ի կորնթացւոց թղթին. Եդ Աստուած յեկեղեցւոջ առաքեալս, մարգարէս հովիւս եւ վարդապետս, զաւրութիւնս, բժշկութիւնս, ազգս լեզուաց, թարգմանութիւնս լեզուաց։ 47 Այս շնորհք եաւթնեկի առ իւրաքանչիւր անձին տեսանի. եւ եթէ մի յայսցանէ պակաս իցէ յումեքէ, խեղ ասեն նմա եւ ոչ ողջանդամ. ապա թէ եաւթնեքեան կտրիցին, մեռեալ է եւ ոչ կենդանի։
    48 Այլ զբնութիւն հերացն պարտիմք ասել` թէ զիարդ ի նոսա զաւրութիւնն Հոգւոյն բնակեալ էր, եւ ոչ ի սիրտս եւ ոչ ի միտս եւ ոչ յայլ մասունս արդարութեան։ 49 Զի ահաւանիկ առ պիղծ կանայս մտանէր նա, եւ Հոգին Աստուծոյ ոչ թողոյր զնա ի ձեռաց. եւ ի կտրել հերաց նորա` եթող զնա շնորհքն Աստուծոյ, տկարացաւ եւ եղեւ իբրեւ զմի յանուժ մարդկանէ։ 50 Հոգի աւծութեան ունէր Սաւուղ թագաւորն. նոյն Հոգին զաւրացոյց զնա ի պատերազմին ամոնացւոց. այլ յանցանելն իւրում զպատուիրանաւն Աստուծոյ` ինքն յընքենէ ջնջեաց զաւծութիւնն Հոգւոյն Սրբոյ. եթող զնա Տէր, եւ սկսաւ չարչարել զնա այսն պիղծ։ 51 Արդ ոչ աւծութեան Հոգի ունէր Սամփսոն, այլ զաւրութեան. եւ զաւրութիւնն դեռ ի նմա էր, ոչ կարէին պիղծ կանայքն խափանել զզաւրութիւն նորա. բայց յորժամ հատան գէսք նորա, ընդ նմին հատանի եւ ի մեծ զաւրութենէ։ 52 Եւ էր նշանակ բազմութիւն մազոյն աւրհնութեան Աստուծոյ, որ առ Աբրահամու. Եղիցի զաւակ քո իբրեւ զաստեղս երկնից եւ իբրեւ զաւազ առ ափն ծովու։ 53 Զբազմութիւն աստեղաց եւ զաւազ ոչ ոք կարէ թուել, բայց միայն որ արարն զնոսա. նոյնպէս եւ զհերացն բազմութիւնն ոչ ոք գիտէ։ 54 Առաւել քան զայս իմասջիր զբազմութիւն զաւրութեանն Աստուծոյ որ ի Սամփսոն։
    55 Արդ էր ըստ իմաստութեան Հոգւոյն հոգի ունողացն. այլ որպէս այլաբանեն նովաւ զաւրացեալք, Սամփսոն աւրինակ աբրահամեան տոհմին ազգի ժողովրդեան իւրեանց, յորս գոյր զաւրութիւն աւրհնութեան Աստուծոյ, այս ինքն յեաւթնեկի գիսակսն` որով պսակեալ էր գլուխն Սամփսոնի դատողին Իսրայէլի, որ ցուցանէր զզաւրութիւն աւրհնութեան Աստուծոյ ի նախնին իւրեանց յԱբրահամ, որպէս ի նախնին մեր յԱդամ` թէ Աճեցէք եւ բազմացարուք եւ լցէք զերկիր. նոյնպէս եւ առ Աբրահամ որդին Ադամայ` թէ Բազմասցի զաւակ քո իբրեւ զաստեղս երկնից եւ որպէս զաւազ։ 56 Եւ գլխաւորեալ աճեցաւ եւ աւարտեցաւ առ երկոցունց աւրհնութիւնն Աստուծոյ, որպէս աւետիք բարեացն Աստուծոյ վասն ուխտաւոր մանկանն, այս ինքն առ ծնաւղսն Սամփսոնի։ 57 Եւ մինչ դեռ կայր նա յուխտի նորա, զհազարսն հալածէր եւ զբիւրսն շարժէր. եւ յորժամ բացամերժեաց զանձն իւր յուխտէն Աստուծոյ, յայնժամ ի ձեռն պոռնկին մատնիչ գտաւ սուրբ խորհրդոցն Աստուծոյ. զի պարապնդեցաւ կարանաւք եաւթնագիսակ վարս գլխոյ նորա, նշանակ եւ ենթակայ եաւթնարփի շնորհացն Աստուծոյ. ի պոռնկէն յապաւեալ լինէր. կտրեցաւ զաւրութիւնն. նախ թմբրեցուցեալ զնա անապակաւ, եւ անդէն ի մէջ ծնգաց իւրոց գամեալ զնա` լքմամբ զքաջ եւ զարի հսկայն. մոլեկան ախտիւն իբրեւ պարանաւ պարաւանդեալ զնա հոգւով` նախ կուրացոյց զնա մտաւք, եւ յետ այնորիկ մարմնով ի ձեռս այլազգեացն։
    58 Եաւթնեկի յանցանաւքն շիջոյց յինքեան զեաւթնարփի շնորհս Հոգւոյն եաւթնագիսեան հերացն հատմամբ. ծաղր եւ այպն եղեալ առ հասարակ եաւթն ազգացն քանանացւոց։ 59 Զոր այսպէս լքեալ եւ աղքատացեալ գոլով` կացուցին զնա յաղաւրիս, զայն` որ կոտորէր եւ մանրէր եւ առ աթուր հարկանէր զայլազգիսն յաւրինակ ազգի ժողովրդեանն իւրոյ. որ նոյնպէս եաւթնեկի յանցանաւքն իւրեանց առ որթուն, եւ որպէս պղծեցանն ի Բեղբեգովր` զեաւթնաջահեան աշտանակն լուսոյ ազատութեան իւրեանց նուաղեցուցին յանձինս իւրեանց, եւ որպէս ապականեցան ի գործս իւրեանց, եւ պոռնկեցան ի գնացս իւրեանց։ 60 Ահա երդուայ ի բարկութեան իմում, թէ մտցեն ի հանգիստ. եւ ոչ մտին, այլ անկան տապաստ յանապատին։ 61 ՅԵգիպտոս էին մտաւք ելեալքն յԵգիպտոսէ. իսկ բուսեալքն ի նոցանէ` յորս գոյր կայծակն աւրհնութեան, զաւրացեալ նովաւ ժառանգեցին զերկիրն աւետեաց։ 62 Նոյնպէս վաղվաղեցին սոքա որպէս եւ հարքն իւրեանց, եւ մոռացան զգործս Աստուծոյ. խառնակեցան ընդ հեթանոսս, հաւատարիմ ծառայեցին կռոց նոցա որպէս զնոսա. եւ ոչ անսացին նմա, այլ արտաքոյ Աստուծոյ խորհրդոցն կացուցին զանձինս իւրեանց. վասն այնորիկ տիրեցին նոցա ատելիք իւրեանց, եւ խոնարհ եղեն ի ներքոյ ձեռին եաւթն ազգին քանանացւոց։ 63 Եւ թէպէտ եւ բազում անգամ փրկեաց զնոսա, այլ նոքա առաւել քան զհարս իւրեանց դառնացուցին զնա ի խորհուրդս իւրեանց։ 64 Եւ ահա յապաւեալ եւ հատեալ նուաղեցան քան զամենայն ազգս, թէպէտ եւ արմատն ոչ հատաւ եւ ճիռ ողկուզին ոչ ապականեցաւ, զի աւրհնութիւն Տեառն գոյր ի նմա, որպէս ասէ բան մարգարէին. Թէ ոչ Տեառն զաւրութեանց թողեալ էր մեզ զաւակ, իբրեւ զՍոդոմ լինէաք եւ Գոմորոյ նմանէաք. եւ դարձեալ. Մի՛ պակասեսցէ իշխան Յուդայ, եւ մի՛ պետ յերանաց նորա, որ էր յարմատոյն Յեսսեայ։ 65 Որ թէպէտ եւ ելեալքն յԵգիպտոսէ հարքն եւ ծնունդք նոցա խոտորեալք գտան եւ թիւրեալք, եւ բազում եղեն քան զհեր գլխոյ անաւրէնութիւնք նոցա, զի ոչ կացին յուխտի նորա, համբարձ զձեռն իւր ի վերայ նոցա սատակել յանապատին, եւ ի Քանան մատնել այլազգեացն հեթանոսաց։
    66 Եւ գլուխ ամենայն չարեաց նոցա` որ յետ ծառայից նորա որ կոտորեցին, եւ զսեղանս նորա կործանեցին, որպէս ամբաստան լինի Եղիա զԻսրայէլէ, եւ ի Տէրն մեղան, զժառանգութիւնն յափշտակել կամելով` զժառանգն սպանին. եւ այնուհետեւ կոտորեցան եւ սպառեցան մշակքն անիրաւութեան, որպէս գիսակքն այնոքիկ յապաւեալ եւ հատեալ` որ էր ի գլուխ ուխտաւորին Սամփսոնի. եւ զայգին նոցա ետ ի ձեռս այլոց մշակաց` որ եղեն բուսակք նորոգ եւ կենդանի, պտղաբեր եղեալ եւ աճեցունք յարմատոյ անտի նահապետացն, այս ինքն ի գլխոյ ժողովրդեանն։ 67 Եւ զբանն զոր երդմամբ եդ ընդ Աբրահամու եւ ընդ զաւակի նորա յուխտ յաւիտենից, յիշեաց ի ձեռն զաւակի նորա` որ եղեւ նմա ըստ մարմնոյ, որով աւրհնեցան ամենայն ազգ երկրի։ 68 Նորածնեալք ի հաւատոց անտի Աբրահամու` կոչեցան որդիք նորա եւ ժառանգք աւետեաց նորա, եւ եղեն նորատունկք սիրելի` ծնունդք լուսոյ շուրջ զսեղանով խաչին զաւրացեալք Հոգւովն ի փառս։ 69 Որով կարողք եղեն ամենայն զաւրութեամբ խաչին ի դիմի հարկանել չարին յաւուր մարտի եւ պատերազմի, եւ եաւթնապատիկ հատուցանել նեղչացն նեղութիւն ծառայութեան, եւ նեղելոցն պատրաստել հանգիստ ազատութեան։ 70 Եւ այսպէս ըստ բնաւորին` նորագործ կազմածաւք մտեալ ի տուն հզաւրին` զգործիս նորա յափշտակեցին. եւ զամուրս նորա հանդերձ սեամբքն հաստատելովք, որ իբրեւ պարանաւք եռահիւսիւք երրորդական միականութեամբ նորին զաւրութեամբ, եւ աջեացն եւ ահեկեացն հակառակաւքն միաբանելովք ի կործանումն զաւրացեալք հակառակամարտին, յինքնաքարշմամբ զողնայարս տանց նոցա ի միմեանս` խարխարեալ փլուցին ի վերայ գլխոց նոցա. եւ կորուսին զանձինս իւրեանց չարչարանաւք ի նոցանէ ընդ այլազգիս վասն աստուածահրաման աւրինացն եւ սքանչելի անուան նորա, զի գտցեն զնա յաւուրն յետնում եւ պահեսցեն ի կեանսն յաւիտենականս։ 71 Եւ այսպէս զնախատինս նախատչացն զմեզ` բարձին ի մէնջ, եւ փառաւորեցաւ անուն սրբոյն Իսրայէլի. եւ պարծիմք այսուհետեւ` նովին փառաւք փառաւորեալ ի փառս նախնական մերոյն փառաց։
    72 Նա եւ այլ տեսութիւն, որ եղեւ շնորհալի գիսակացն նորա. խորհուրդ եաւթնաւրեայ կենցաղոյս, որով թուով ժամանակս սկսանի, եւ անդր ի նա դարձական յոգնապիսութեամբ բազմանայ, եւ ի նոյն թիւ եաւթներեկին կատարի. ի միակէն սկսեալ եւ ի մասնականսն բազմացեալ, եւ ի նոյն աւարտումն բոլորեալ, եւ ըստ շնորհի արարչութեան միմեամբք զաւրացեալք։ 73 Նոյնպէս եւ ըստ ժամանակին եղեալքս ի գերագոյն գոյէն գոյացեալք յառաջատելով ի յոգնապիսութեան եղանակութիւն, այս ինքն ի բնութիւնն, ի տեսակ, ի գեղ եւ ի վայելչութիւն տրամազարդութեան զաւրացեալք` անհակառակ եւ անմարտ բերելով ըստ բնութեան, այն որ ըստ բոլորին տեսանի։ 74 Իսկ յորժամ ախտակրեցան մասնաւորքն ի բոլորին տարբերական այլայլութեամբ, արտամերժեալք եղեն ի համազաւր իսկականութենէն. ի հնութիւնն ապականութեան ստորանկեալ բանական բնութեանս հանդերձ զգայականաւք եւ գոյացականաւք, որոց պատճառ գտաւ` իշխանականաւն պակասեալ ի բարւոյն` զաւրացաւ չարն հնացուցիչ եաւթնակի յանցանաւքն նախաստեղծին, յոգնապիսութեամբ առաւելեալ եւ բազմացեալ քան զհեր գլխոյ. եւ տոռամբք մեղաց պարաւանդեալ ամենայն զգայութիւնք ախտակրեալք գողացեալ եղեն ըստ հեշտութեանն։ 75 Եւ ահա ծառայք գտան այլազգի դիւացն եւ մեղացն. մինչեւ յայց ել արարիչն եւ փրկիչն Ադամայ` ոչ այլ ուստեք, բայց ի բնութեանս եգիտ զկայծակն նորոգման մերոյ հնութեանս. զոր ի պատճառս նորա առեալ զմարմին խոնարհութեան մերոյ, վերընծայեալ նորոգեաց ըստ նմանութեան մարմնոյ փառաց իւրոց յազատութիւն փառաց որդւոյն Աստուծոյ. եկեալ ամենայն եղականաւքս հանդերձ, որ ըստ ինքեան ապականեցաւ, եւ ահա փառաւորեալ զաւրացան եւ գտան յաղթողք ի վերայ յաղթողին` որ կենացն է հակառակ։ 76 Եւ վերաբուսեալք առին հասկ եւ եղեն յայր կատարեալ, եւ միաւորական զաւրութեամբն յաւդեցան ի գլուխն Քրիստոս։ 77 Եւ այնուհետեւ յայտնի եղեւ աստուածպետականին Յիսուսի կեանքն ի մարմնի մերում. որով կենեղուտ եղեալ, յաղթող գտան մահաբերին։
    78 Այսպէս զանազանի խորհուրդ եաւթնագիսակ հերացն Սամփսոնի ի խորհուրդ Ադամայ. զի ստեղծ Տէր Աստուած զմարդն հող յերկրէ եւ զկենդանական շունչն եդ ի նմա, եւ այնպէս արար Աստուած զմարդն ի պատկեր իւր. գոյարարողական զաւրութեամբն տպաւորեալ վերածեաց ի նմանութիւն պատկերի անմահական եւ անապական իւրոյ փառացն։ 79 Իսկ ի ձեռն ուխտազանց յանցաւորութեանն վայրածեցաւ տարամերժեալ ի մակադրեալ յաստուածակերտ փառացն որ ի նմա։ 80 Եւ ահա գոյր ի ծնունդս Ադամայ հնացուցիչ նոյն զաւրութիւնն մահու եւ ապականութեան. նա եւ գոյր ի դարս նշան յաւերժական փառաց նորա, անմահականն` յաւերժական կեանս նախահաւրն. նոյնպէս ընդ անմահիւ անապականն` ի փոխումն Ենովքայ եւ ի վերացումն Եղիայի. իսկ լուսազգեստութիւն` ի լուսաւորութիւն երեսաց փառացն Մովսէսի, եւ զաւրութիւն անձին նորա` յեաւթնագիսակ ի հերս գլխոյն Սամփսոնի։ 81 Իսկ յամենայնէդ նուաղիլ սոցա յետ մահուն, տարամերժեալ նորա յետ յանցանացն նշանակէ։
    82 Իսկ առ Սամփսոնի այլ իմն յայտնի նորահրաշ եւս տեսութիւն։ 83 Քանզի յետ յապաւելոյն հանդերձ զաւրութեամբ զհերս գլխոյ նորա, ընդ երկար ժամանակս աճեաց բուսողաւրէն եաւթնագիսակ հեր գլխոյ նորա. եւ ի վախճան ժամանակաց իւրոց կանգնեաց նշան յաղթութեան յաւրինակ ծննդոցս Ադամայ. որ յետ մահուն եւ ի դժոխս իջանելոյն գոյացուցիչն կենաց` կենդանարար նովին սկզբնական կենացն զաւրութեամբ դիմեաց ի դժոխս, եւ սերմանեաց ի նմա զբուսական զաւրութիւնն կենացն հատի, եւ բազում արդիւնարար ներգործական զաւրութեամբ վերաբերեաց ընդ ինքեան ամենայաղթ նշանաւ։
    84 Նա եւ այլ տեսութիւն։ 85 Քանզի զաւրութիւնն Աստուծոյ, որպէս ասէ գիր, ի տկարութեան առաւել կատարի, որպէս յոլով ունի աւրինակ. զի Ադամ` որ ի պատկեր եւ ի նմանութիւն Աստուծոյ արարաւ, ի հողոյ ստեղծաւ. եւ Նոյ լաստափայտիւն ապրեցաւ հանդերձ ամենայն կենդանեաւք, եւ սերմն աշխարհի պահեցաւ։ 86 Ի ճախոյրճս մականի Յակոբ հաւտս բազում ստացաւ. ի ձեռն համբակի միոյ գերւոյ` զԵգիպտոս բացակայ եւ մերձաւոր գաւառաւք յեաւթնամեայ սովոյն կերակրեաց. ի ձեռն մունի եւ գորտի զԵգիպտոս տանջեաց։ 87 Մականաւ ծայրիւ հարեալ գաւազանաւն Մովսէսի` զհամատարածն վիմատառեաց, նովին եւ զապառաժն հոսանուտս գործեաց. ձեռաց տարածմամբ Մովսէսի զԱմաղէկ բազմութեամբ սատակեաց. տապանակաւ զՅորդանան ի վեր կապեաց, եւ զԵրիքով ի ձայն փողոյ ի վայր կործանեաց, զքանանացիսն տկար պիծակաւք խայթահարեալ կոտորեաց, եւ ի ձեռն փողոյ եւ ջահի զՄադիամ վանեաց. եւ ծնաւտիւ միով ցամաքելով Սամփսոն յայլազգեացն զհազարսն սատակեաց եւ զբիւրսն վանեաց։ 88 Որպէս պաղատիտ թզոյ զվէրսն Եզեկիայի բժշկեաց, այսպէս տկար եւ չնչին հերով երկնային եւ ոչ երկրաւոր ցուցանէր յաղթութիւն. զի ոչ մարդոյ երեւոյթ զաւրութիւնն, այլ Աստուծոյ անտեսականի. զի ոչ յոսկերաց ստուարացելոց, այլ ի հերաց նուազացելոց. զի առաւելութիւն զաւրութեանն իցէ յԱստուծոյ` եւ ոչ ի մէնջ, յանդիմանութիւն թերահաւատին Իսրայէլի։
    89 Եթէ այր մի եբրայեցի այնչափ զաւրանայր շնորհաւքն Աստուծոյ` որ ենթակայացեալ էր յեաւթնագիսեան հերս գլխոյ նորա, անպարտելի զաւրութիւն ցուցեալ` միայն յանձն իւր ցուցանէր զբոլոր ազատութիւն ազգի ժողովրդեան իւրոյ, վասն որոյ դատեաց զԻսրայէլ ամս քսան, ո՛րչափ եւս առաւել բոլոր ազգն հազարաւք եւ բիւրաւք` եթէ կացեալ էին յուխտին Տեառն եւ ըստ իրաւանց նորա գնացեալ։ 90 Եւ արդ ապախտաւոր գտաւ շնորհացն Աստուծոյ, եւ մոլեկան ախտին երկիր եպագ Սամփսոն. եւ անդէն մերկացաւ ի շնորհացն, լքաւ եւ կնատեցաւ. ուստի եւ ուստերաց եւ դստերաց հեթանոսաց յաղաւրիս համակեալ, այպն եւ խաղ եղեւ նոցա։ 91 Նոյնպէս եւ ամենայն Իսրայէլ յորժամ որթոյն երկիր եպագ, եւ երնջուցն զոհեաց, Քամաւսեայ նուիրեաց եւ զԲահաղ պաշտեաց, ի Ճանճիկն Ակկարոնի հարցանէր եւ նստեալ լայր զԹամուզ, յայնժամ մատնեաց ի գերութիւն զզաւրութիւնս նոցա, եւ ի սուր հեթանոսաց էած փակեաց զնոսա, եւ ոչ ոք էր որ աւգնէր նոցա. եւ այսպէս լի եղեւ նախատանաւք ի մէջ հեթանոսաց։
    92 Իսկ Սամփսոն որչափ նախատեցաւ ի նոցանէ, այնչափ լի արար զերեսս նոցա անարգանաւք ի յաճել հերացն եւ ի զաւրանալ շնորհացն Աստուծոյ ի նմա։ 93 Այսպէս եւ Իսրայէլ յետ դարձի գերութեանն. յորժամ հայեցաւ Աստուած ի նեղութիւնս նոցա, յայնժամ յիշեաց զուխտ իւր` որ ընդ Աբրահամու, եւ զղջացաւ փոխանակ նոցա ըստ բազում ողորմութեանն. այց արար եւ ժողովեաց ի հեթանոսաց զորդիս ազգի ժողովրդեան իւրոյ. եւ այնուհետեւ ոչ ասեն ի նոցանէ` թէ ո՛ւր է Աստուած նոցա։ 94 Եւ ահա յայտնի եղեւ զաւրութիւնն Աստուծոյ ի վերայ նոցա առ ի խնդրել զվրէժ մահու յատելեաց իւրեանց, եւ հատուցին դրացեաց եաւթնպատիկ։ 95 Եւ այսպէս փառք Աստուծոյ ծագեցաւ առ նոսա, որով փառաւորեալ պարծին ի Տէր. զի նմա վայել է փառք իշխանութիւն եւ պատիւ այժմ եւ միշտ եւ յաւիտեանս յաւիտենից. ամէն։
    
    
    
    
    ՅԱՂԱՒԹՍՆ ՈՐ ԱՍԷ ՀԱՅՐ ՄԵՐ ՈՐ ՅԵՐԿԻՆՍ
    
    Է պարզ բնութեամբ, եւ առաւել ունի զբարձրութիւն բանից. ի վեր հայեցոյց, եւ զԱստուած Հայր ուսոյց ամենեցուն. որդւոց առ Հայր կարդալ` անձուկ գթոյն ստիպէ զնոսա, եւ կամք կարաւտութեանն զՀայրն ածէ ի գութ ողորմութեան։ 2 Ըստ կամաց Հաւրն` եւ որդիքն պարտին լինել. ապա եւ Հայրն ըստ կամաց որդւոցն` զպէտս նոցա կատարէ, եւ բոլոր մեծութեան իւրոյ զնոսա առնէ ժառանգորդս։ 3 Հայրդ անուն` մի է հոգեւորաց եւ մարմնաւորաց. պէտքն ըստ մասանց բաժանեալ որոշին ի միմեանց։ 4 Զերկրաւոր հարս ախտք ցանկութեան մարմնոյ շարժեցին յորդէծնութիւն, ըստ ախտաւոր յղութեանն` ախտաւոր որդիս ծնանել։ 5 Փոփոխական է հայրութիւնն. երբեմն որդի եւ հայր. նա հրաժարեաց ի կենաց աշխարհէս բարձաւ ի նմանէ հայրութիւնն. ի տեղի մատեաւ որդին եւ եղեւ հայր, եւ զնոյն ճանապարհ գնաց։ 6 Այսպէս փոխանորդութեամբ վախճանելոց է աշխարհս։
    7 Մի է Հայր ճշմարիտ եւ արարիչ բոլոր աշխարհիս. առանց ախտից յղացաւ, եւ առանց ցաւոց ծնաւ զամենայն զերեւելիս եւ զաներեւոյթս. որ ծնաւն` նոյն եկեալ ուսուցանէ զորդիսն կարդալ առ Հայրն երկնաւոր, զի մի՛ հանապազ ի խանձարուրս եւ յորրանս կացցէ աշխարհս, կաթնածուծք եւ ջամբակերք, թաթաւեալ եւ թաղեալ գարշելի աղտովք. յորմէ ձանձրացան մարք եւ ստնտուք, եւ զերեսս ի բաց դարձուցին դայեակք եւ սնուցիչք։ 8 Եւ են սոքա աւրէնք եւ մարգարէք. ի ծով լուացին եւ ոչ կարացին սրբել. ընդ գետս անցուցին եւ ոչ ողողեցան. յաճախեցին յաւճառս եւ լուացան բարակաւ, եւ ոչ սրբեցան. զիւրեամբք ածեալ բարձին, ընկեցին եւ ի բաց կացին։ 9 Գթացաւ Հայրն երկնաւոր, խոնարհեցաւ յերկնից յերկիր, եգիտ զամենեսեան յարիւն յապաժոյժ, ի զոհս մեռելոտի կռոց պաշտամանն։ 10 Առ, լուաց, սրբեաց, զգեցոյց զհանդերձն երկնաւոր, եւ մերձեցոյց անդրէն ի նոյն որդէգրութիւնն։ 11 Ուսոյց զհայրենի վարդապետութիւնն, զի կարդասցեն առ սիրելի Հայրն երկնաւոր։ 12 Յորժամ, ասէ, յաղաւթս կայցէք, մի՛ տղայաբար շատախաւսք լինիջիք. Աստուած սրտին խորհրդոցն է լսող, եւ բարի գործոցն է հատուցանող փոխարէն բարի։ 13 Բերանով վկայութիւն այսչափ է բաւական ասելն. Հայր մեր որ յերկինս, սուրբ է անուն քո։
    14 Մեծ է այս պարգեւս քան զամենայն պարգեւս առ մարդիկ, Աստուծոյ` Հայր լինել մարդկան։ 15 Չիք իշխանութիւն հրեշտակաց զայս ասել. թէպէտ եւ հզաւրք են եւ հոգեւորք, սպասաւորք են եւ ոչ որդիք։ 16 Ո՛վ մարդ, զգոյշ կաց անձին քում, յորպիսի՛ պատիւ մեծարեցար` մինչեւ Հայր քեզ զԱստուած իշխեցեր անուանել. եւ զայս եւս ած զմտաւ քով, ըստ Հաւրն պատուի եւ զքեզ ձեւացո, զի ծանիցեն վերինք եւ ներքինք` թէ արդարեւ Աստուծոյ որդի ես։ 17 Բանիւ ծնանի Աստուած զմարդն. թէպէտ եւ բանիւ ոչ կարես, մի՛ ըստ մարմնոյդ կամաց թաթաւիր ընդ երկիր. հատ ընկեա ի քէն ի բաց զաւելորդ ցանկութիւնս։ 18 Շատ եւ բաւական համարեա քեզ զհարկաւոր կերակուրսն. մի՛ անցաներ եւ շուայտանար։ 19 Ի գիրութենէ սոնքանայ մարդ, եւ ի բազում ճարպոյ ելանեն անաւրէնութիւնք, որպէս յարբեցութենէ գիջութիւնք պղծութեան. այնպիսին ոչ կարէ անուանել զԱստուած Հայր։ 20 Ո՞չ ահա քեզէն իսկ վկայեցեր ասելով` սուրբ է անուն քո. անուն Աստուծոյ ո՞ կարէ դնել. սուրբն ասելով` այն է ճշմարիտ անուն Աստուծոյ։ 21 Սուտ աստուածոցն անուանքն ոչ են սուրբ. ոմն գող, ոմն սպանող, ոմն շուն, եւ ամենեքին իւրաքանչիւր ախտիւքն չարչարանաց. մանաւանդ թէ չիցեն իսկ, եւ ոչ այլ լինելոց են։ 22 Մարդիկ որ զնոսա աստուածս անուանեցին, նոքա ոչ են ճշմարիտ որդիք Աստուծոյ. որոց ուսուցանէ կարդալ առ Աստուած, եւ որոց յաղաւթսն հրամայէ կալ առ Հայրն, նոքաւք բանայ դուռն ամենեցուն, զի ամենեքեան ընդ այն դուռն դիմեսցեն մտանել, զնոյն աղաւթս ուսցին` աղաչել զԱստուած եւ ասել. Հայր մեր որ յերկինս, սուրբ է անուն քո։ 23 Յորժամ ճշմարտախաւս ուսցին լինել յաղաւթսն, ապա եւ ճշմարտագործք երեւեսցին յաշխարհի, յայնժամ կարեն լքանել եւ ի բաց թողուլ զսուտ աստուածսն. որ քարին եւ փայտին հայր եւ մայր կարդային, եւ ի նոցանէ ի բաց կացին, եւ յանառակ գործոց իւրեանց հրաժարեցին, սրբեցան միտք իւրեանց ի գիտութիւն իմաստութեան, եւ բացան բերանք նոցա համարձակս բարբառել եւ ասել. Եկեսցէ արքայութիւն քո. եղիցին կամք քո որպէս յերկինս եւ յերկրի։
    24 Իբրեւ թագաւորեաց Աստուած ի վերայ ամենայնի, արքայութիւն նորա ի վերայ կամարարաց իւրոց։ 25 Միայն, ասէ, եկեսցէ արքայութիւն քո։ 26 Այս իբրեւ զայն, Ծագեսցէ աստղն Յակոբայ, եւ յարիցէ այր յԻսրայէլէ, եւ հասցէ եւ սատակեսցէ զզաւրութիւնս Ամաղեկայ։ 27 Աստղն ծագեաց, եւ այրն յարեաւ, եհար սատակեաց զսատանայ, որ էր զաւրութիւն հեթանոսաց։ 28 Այս կամք Աստուծոյ էին ի սկզբանէ, եւ կատարեցան ի գալստեան Տեառն մերոյ Յիսուսի Քրիստոսի։ 29 Զայս աղաւթս բանիւք պարտիմք ուսանել, եւ հաւատովք յուսալ յերկրորդ գալուստ նորա, յորժամ ըստ աղաւթից մերոց եւ գործք մեր երեւեսցին ստուգութեամբ։
    30 Եկեսցէ արքայութիւն քոÈ։ 31 Ինքն արքայութիւնն ուսուցանէ վասն իւր խաւսել. Էր յաշխարհի, եւ աշխարհ նովաւ եղեւ, եւ աշխարհ զնա ոչ ծանեաւ։ 32 Ուսուցանէ Հայր ասել, զի զնա միայն գիտասցես արարիչ աշխարհի, արարչութեամբ` բոլորովին, որդէգրութեամբ` մարդոյ միայն. որ արարն` նոյն եւ արքայ, եւ որ եկն` նոյն եւ արքայութիւն նորա. որ բնութեամբ Աստուած մեր, նոյն Հայր մեր` շնորհաւք աստուածութեամբն իւրով։ 33 Յորժամ Աստուած Հայր է ամենեցուն։ 34 Քրիստոս եղբայր է ամենայնի` որ առնեն զկամս նորա։ 35 Էր արքայ, եւ եղեւ քո եղբայր։ 36 Այս պարգեւք մեծ են քան զառաջին արարչութեանն. յայնժամ ըստ պատկերի Աստուծոյ ասացաւ լինել մարդ, իբրեւ թէ ըստ աւրինակին ձեւացոյց. որպէս եւ կամեցաւ հոգեղէնն հողեղինիս տիպք լինել, զի եւ սա ի նա ուսցի առաքինութեամբ ձեւանալ։ 37 Իբրեւ ոչ կարաց միաբանել նմա, ինքն իսկ զնորա տիպն էառ, որպէս եւ ինքն գիտէ. ինքն ձեւացոյց անխախտելի եւ անքակտելի զորպիսութիւնն, անհասանելի եւ անասելի, միայն հաւատալի եւ յուսալի, եւ զնա միայն արժանի սիրելութեան` որ մերովն ընդ մեզ խաւսի եւ ուսուցանէ. խաւսի ազգակցաւն եւ ուսուցանէ զաներեւոյթ աստուածութիւնն յերեւելիսս, զի երեւելեաւքս զաներեւոյթ արքայութիւնն ծանիցես. որով եկն` նոյն եւ երկրորդ անգամ եկեսցէ։ 38 Այժմ վարդապետութիւնն զաշակերտսն որդիս ասաց, եւ զծառայս տէրս արարեալ, եւ զմահկանացուս յանմահութիւն հրաւիրեալ ասելով` եկեսցէ արքայութիւն, ի զգուշութիւն պատրաստութեան. ապա ի հատուցմունս իւրաքանչիւր իշխանութեան։ 39 Որչափ եւ զքեզ կարասցես վիճակեցուցանել, ի մասունս արքայութեան վերաբերել, ըղձական են աղաւթքն, եւ ի վեր քան զբնութիւնս մեր պարգեւս խոստանայ։
    40 Եղիցին, ասէ, կամք քո։ 41 Կամք Աստուծոյ է սրբութիւն մարդոյն, զի բաժանակից արար արքայութեան իւրում. ոչ զի ոչ կարիցեմք հասանել յայն բաժին, այլ զի դիւրաւ ստանայցեմք զհամբերութիւնն վասն յուսոյն մերոյ իբրեւ զայնոսիկ` որոց զաղաւթսն ուսոյց. եթէ նոքա կատարեցան ըստ աղաւթիցն, ապա եւ մեք կարեմք. միայն հաւատա յուսա սիրեա, եւ անդէն կատարեցար խնդութեամբ։ 42 Եւ եթէ տրտմութեամբ չարչարակից լինիս Քրիստոսի, ինքն Աստուած զաւրացուցանէ ի համբերութիւնն. եւ եթէ ոչ գոյր կարողութիւն, եւ ոչ զայնպիսի զաղաւթսն Աստուած ուսուցանէր զմեզ։ 43 Յառաջինսն հայեցարուք եւ քաջալերեցարուք. ոչ զչարչարանսն միայն բաւական համարեցան անձանց ի հաւատս, այլ եւ զմեռանելն քան զապրելն. ի նահատակադիրն հայեցան եւ կատարեցան։ 44 Նոցա` բանիւ գովողք եղիցուք, եւ գործովք` զանձինս մեր ի նոյն նահատակութիւնն կատարեալք։ 45 Հասարակաց է Աստուած հայր ամենեցուն. հասարակ պարտիմք որդիք լինել ամենեքեան, զի եւ մի է ժառանգութիւնն զոր բաշխեաց ամենեցուն։
    46 Եղիցին կամք քո որպէս յերկինս եւ յերկրի։ 47 Իբրեւ կարէ Աստուած զբոլոր մարդիկ երկնաւորս առնել, զաղաւթսն ի մեր կամս ընկենու. զի մեք երկրաւորքս` մեզէն կարեմք լինել երկնաւորք։ 48 Վերին զաւրքն ամենեւին կամաց նորա սպասեն սիրով. լծեալ կան ի միաբանութեան փառաւորելով զԱստուած, եւ յահագին փառացն նորա ծածկեն զոտս եւ զերեսս, զի յինքեանս սիրեսցեն զԱստուած. փոխանակ աչաւք տեսանելոյ` զսէրն բաւական համարին յանձինս իւրեանց. ի նոցա սիրոյն եւ Աստուած զկամս իւր սիրով ի նոսա կատարեաց։ 49 Մի՛ փութասցուք մարմնաւոր աչաւք տեսանել զԱստուած, զի մի՛ ծախիցիմք տարաժամ։ 50 Սէրն ի մէնջ լիցի առ նա պատգամաւոր, եւ ի սիրոյ նորա կատարեսցին կամք նորա ի մեզ։ 51 Զոր ինչ ուսուցին մեզ մարգարէքն, զայնու փութասցուք երթալ. քանզի նոքա բանիւք խաւսեցան եւ գործովք կատարեցին. ոչ այլ ոք էր նոցա վարդապետ, այլ որ քեզ զաղաւթս ուսոյց. եւ դու բանիւ ուսիր զաղաւթս, եւ գործով փութա կատարել։ 52 Ոչ հեռի ես ի հրեշտակաց, այլ ընդ նոսա կաս յաղաւթս, զի ընդ նոսին փառաւորեսցես զԱստուած. որպէս դու ընդ նոսա միաբանիս, նոյնպէս եւ նոքա ընդ քեզ երգակից լինին յաղաւթսն եւ յաւրհնութիւնսն։ 53 Համարձակ բանաս զբերանդ եւ ասես, Եղիցին կամք քո որպէս յերկինս եւ յերկրի։ 54 Մեծ է այս իշխանութիւն քան զառաջին աւրհնութիւնսն. անդ ի վերայ երկրի միայն տիրել իշխանութեամբ. աստ, ասէ, յերկինս եւ յերկրի։
    55 Զհաց մեր հանապազորդ տուր մեզ։ 56 Զերկրաբոյս հացս Աստուած առանց աղաչելոյ ամենեցուն շնորհէ առ հասարակ. Զմարդիկ եւ զանասուն կեցուցանես դու, Տէր։ 57 Եւ ո՞րպէս մարթի ասել. սա եւ հանապազորդ իսկ չէ. տղայութիւն արգելու, հիւանդութիւն կարճէ, կարաւտութիւնն խափանէ, մահ քակէ եւ ի բաց հատանէ։ 58 Հարքն ձեր կերան զմանանայն յանապատին` եւ մեռան. այս է հացն ճշմարիտ` որ յերկնից իջեալ. յայսմ հացէ եթէ կերիցէ ոք` մի մեռցի յաւիտեան։ 59 Լսէին ի նմանէ զբանն, եւ ոչ կարէին վաղվաղակի ի միտ առնուլ. կրկնէ եւ երեքկնէ զնոյն բան եւ ասէ, զի դիւրաւ լուիցեն եւ հաւատովք ընկալցին զբանին զաւրութիւն. Ես եմ, ասէ, կենդանի հացն` որ իջեալ յերկնից. յայսմ հացէ որ ուտէ, մի՛ ճաշակեսցէ զմահ։ 60 Զայս հացս ուսուցանէ յաղաւթսն խնդրել յԱստուծոյ հանապազորդ։ 61 Եթէ քաջ միտ դնես, որ զայս հացս սրբութեամբ ուտէ եւ ըստ արժանի սմա պատրաստէ զանձն իւր, երկրաւոր արքայութեանս նա ոչ կարաւտանայ. ի մահկանացու ձեռս անմահ հաց եդեալ` անդէն վաղվաղակի եւ ձեռքն անմահացան եւ ուտելով զսա` բոլորովին մարդն շնչով եւ հոգւով եւ մարմնով հոգիացաւ եւ բաժանակից եղեւ Քրիստոսի. միայն զսկիզբն զաւրութեան մինչեւ ի վախճան անարատ պահելով։ 62 Չիք ինչ յերկրաւոր չարչարանաց, որ նմա յաղթէ. արհամարհեալ է առաջի նորա արծաթ, եւ ոսկի ատեցեալ է յաչս նոցա, ցաւ համարի զմեծութիւն աշխարհիս, վասն զի խորհուրդք իւր սրբեցան յազատութիւն երկնաւոր` անմահ հացիւն առլցեալ։ 63 Նոյն եղեւ բաւական ամենայնի. եթէ տղայ է, կատարելահասակ երեւեցաւ. եթէ ի ցաւոց տկարացաւ, զաւրութիւն Աստուծոյ ի նմա բնակեցաւ. եթէ վախճանեցաւ ի կենաց աշխարհիս, զանմահ կեանսն ընդ իւր տարաւ առ Աստուած։ 64 Զայս ուսուցանէր Տէրն մեր յաղաւթսն աղաչել առ ինքն` զհաց մեր աւր ըստ աւրէ տուր մեզ, ոչ յերկրէ, այլ ի Տեառնէ. յայտ է թէ եւ ոչ յերկնից, այլ զՏէրն ամենեցուն. Այս է, ասէ, իմ մարմին, եւ այս է իմ արիւն։ 65 Թէպէտ եւ անփշրելի էր, վասն սիրոյ քո փշրեցաւ. եւ զքեզ` որ ի կամս քո փշրեցար, անփշրելի աստուածութեամբն յինքն յարեաց. Ոչ թողցես զանձն իմ ի դժոխս, եւ ոչ տացես սրբոյ քում տեսանել զապականութիւն։ 66 Յուրբաթու խաչեցաւ ի փշրումն մահու. ի միաշաբաթոջ զփշրեալ ոսկերսն Ադամայ ժողովեաց եւ յարեաց յանմահութիւնն, եւ երեւեցոյց բազմաց ճշմարտութեամբ եւ ոչ առ աչաւք. մի աւր հացացաւ ի վերնատանն, եւ հանապազ հացանայ յեկեղեցիս ի վերայ սուրբ սեղանոյն. նախ ինքն յինքենէ ճաշակեաց, եւ ապա զմեզ զամենեսեան ճաշակիցս արար նմին չարչարանաց։ 67 Նա եւ ոչ այսուհետեւ ի չարչարանս է, այլ ի հայրենի փառսն փառաւորի ի հրեշտակաց եւ ի մարդկանէ, եւ զմեր ամենեցուն զչարչարանս եբարձ յիւր անչարչարելի աստուածութիւնն։ 68 Զայս յոյս հաւատոց մերոց իբրեւ զխարիսխ հաստատուն պահեսցուք յոգիս եւ ի մարմինս մեր. որպէս սիւն շինուածոյ է հաստատութիւն, հաւատք մարդոյ են անքակութիւն առ Աստուած. որով համարձակութեամբ կարէ բարբառել եւ ասել. Թող մեզ զպարտսն մեր, որպէս եւ մեք թողումք մերոց պարտապանաց։
    69 Այս են աղաւթք ճշմարիտ, բանական եւ գործնական. յորժամ դու ոչ պահանջեսցես զպարտսն յընկերէն քո առ քեզ, յայնժամ եւ Աստուած զբոլոր յանցանս շնորհեսցէ քեզ յանմեղութիւն։ 70 Լուր Պետրոսի` զիարդ ուսաւ ի Տեառնէ։ 71 Նա եաւթն անգամ կամեցաւ թողուլ զյանցանս եղբաւրն, Տէրն մեր զեաւթն եաւթանասուն անգամ ասաց։ 72 Պետրոս իբրեւ զմարդ սահման եդ, Տէրն մեր ոչ սահմանեաց զբարերարութիւն մարդասիրութեան աստուածութեանն իւրոյ։ 73 Հանապազ մեղանչեմք բանիւք եւ գործովք մերովք, եւ Աստուած տեսանէ եւ զանց առնէ, զի երկայնմտութեամբն իւրով ածցէ զմեզ յապաշխարութիւն. չմեղանչելն իսկ` է մարդոյն ի կատարեալ արդարութիւն. իսկ եթէ յանցեաւ իբրեւ զմարդ, փութասցի զղջանալ յապաշխարութիւն։ 74 Ի բաց են դրունք ողորմութեան նորա, ոչ փակէ ընդդէմ ապաշխարողաց. մանաւանդ որք հաւատովքն գիտեն խնդրել, նոքա եւ առաքինութեամբ կարեն ճգնել ի վաստակս հոգեւորս. նոքա ոչ միայն զպարտսն թողուն ընկերաց իւրեանց, այլ եւ զինչս իւրեանց բաշխեն ի կարաւտեալս. զաւրութիւն Աստուծոյ է` որ ձգէ զնոսա յառաքինութիւն, որպէս եւ առաջինքն առնէին. Որ միանգամ, ասէ, գեղից եւ ագարակաց եւ ընչից տեարք էին, վաճառէին զիւրաքանչիւր ստացուածս եւ բերէին դնէին առ ոտս Առաքելոցն։ 75 Տէր մեր զնոսա քարոզս բանին առաքեաց. նոքա քարոզք էին բանին, եւ ընչից մատակարարք։ 76 Ձայն բանի յունկն հասանէ, եւ սէր վերնոյն առանց բանի ուսուցանէր զառատութիւն. ոչ զի աղքատանալ կամէին, այլ զի այլում մեծութեան հասցեն` երկնաւորին։ 77 Եւ դու յորժամ ընկերին թողուս զպարտիսն քո, ոչ զի ատելով ատէիր զիրսն քո, այլ զի սակաւ ողորմութեամբն զոր արարեր` զբազմապատիկ պարտսն քո զոր պարտէիր` թողցէ քեզ Աստուած։ 78 Զայս բանից զհետ երթիջիր. յորժամ ընկերին քում թողուս, եւ դու թողութեան արժանի եղեր։
    79 Համարձակութեամբ բանաս զբերանդ եւ ասես. Մի՛ տար զիս ի փորձութիւն, այլ փրկեա ի չարէն։ 80 Ոչ են կամք Աստուծոյ զմարդն տանել ի փորձութիւն, այլ ապրեցուցանել ի փորձութենէ եւ փրկել ի մահուանէ. զի որ յիւր Որդին ոչ խնայեաց, այլ վասն մեր ամենեցուն ի մահ մատնեաց, նովաւ զամենայն բարիս շնորհէ ամենեցուն` որ խնդրեն ի նմանէ։ 81 Թէպէտ եւ ոչ է մեր կարողութիւն փոխարէն հատուցանել Աստուծոյ, որչափ կարն է մեր` մի՛ հեղգասցուք։ 82 Սակաւապէտութիւն մեր` ի պահս համարեալ է, եւ չափաւոր արբումն` ի գինեհատութիւն, միջին հանդերձքն յանսիգութիւն, եւ հարկաւոր ստացուածք յաղքատութիւն. վասն երանութեանն հեզաբան լինել, ընկերին ուսուցանել ցածութիւն։ 83 Եթէ անքուն ոչ կարեմք լինել, մի՛ բնաւ զգիշերն քնոյ տացուք, զի մի՛ բնաւ մոռացկոտ լիցուք ի սաղմոսս եւ յաւրհնութիւնս։ 84 Եթէ զկարաւտութիւն աղքատաց ոչ կարեմք լցուցանել, մի՛ պատառաւ եւ բաժակաւ կարաւտացուսցուք զնոսա։ 85 Մի՛ գտցի յափշտակութիւն որբոց եւ այրեաց ի ստացուածս մեր. ամենայն զինչ եւ իցէ մեր` նուիրեալ լիցի Աստուծոյ. յայնժամ եւ անձինք մեր լիցին նմա պատարագ հաճոյ եւ ընդունելի։ 86 Ամենեցուն փութալ արժան է ի պատուիրանս Աստուծոյ` առնել եւ կատարել, արանց եւ կանանց, ծառայից եւ ազատաց, զի Տէր մեր վասն ամենեցուն թողութեան եկն. եւ նորա մարդասիրութեանն վայելեն փառք իշխանութիւն եւ պատիւ այժմ եւ միշտ եւ յաւիտեանս յաւիտենից. ամէն։
    87 Յաջորդ ճառքդ գտանին յանուն Եղիշէի Վարդապետի. այլ հարազատութեանն եւ իմաստիցն չիք երաշխաւորել։
    
    Ի ՄԿՐՏՈՒԹԻՒՆՆ ՔՐԻՍՏՈՍԻ
    
    Հրաշափառ եւ պայծառ մեծի լուսաւորութեան աւուրս հանդիպեցաք, զմարգարէական զերգս առեալ աղաղակեսցուք սուրբ սրտիւ եւ կատարեալ հաւատով. Տէր Աստուած մեր երեւեցաւ մեզ։ 2 Նա եւ առաքելական քարոզն գոչէ ասելով. Ահա ժամանակ ընդունելի, ահա աւր փրկութեան։ 3 Երկրորդ եւ վերստին ծնունդ Քրիստոսի ըստ մարմնոյ, յետ առաջնոյ եւ անպատումն եւ անհաս եւ անքննելի ծննդեանն։ 4 Այն անժամանակ ի Հաւրէ ծնունդն ոչ քննելի մտաց մարդկայնոց, եւ ոչ հասու եղեալ անմարմին եւ երկնաւոր զաւրութեանցն. բայց միայնոյ Հաւրն` որ զնայն ծնաւ, եւ ծնիցելոյ միածնին եւ քննողին Հոգւոյն Սրբոյ զխորս Աստուծոյ։ 5 Իսկ երկրորդի ծննդեանս ժամանակեայ լինելով` մարմնով ի կուսէ յառաջ եկեալ, յայտնեալ երկնաւորաց եւ երկրաւորացս մասնաւորաբար, այլ ոչ կատարելապէս։ 6 Իսկ երկրորդս գերագոյն խորհրդոյ զաւրութիւն. քանզի ըստ թուոյ երեսնամեայ գոլով գայ ի մկրտութիւն, կատարեալ յամենայնի ըստ աստուածութեանն, կատարեալ եւ ի հասակի մարդկութեանս։ 7 Եւ քանզի երից տասանց գործէ զմարդն կատարեալ, ըստ այսմ ստեղծագործեալ եւ առաջինն Ադամ, խաբեալ յաւձէն արտաքոյ լինի փափկութեանն դրախտին. ըստ այնմ կատարելութեան տնաւրինեալ երկրորդ Ադամն ջախէ զգլուխ վիշապին ի Յորդանանու հոսանսն։
    8 Արդ ի սկզբանն շրջէր Հոգին Սուրբ առանց կերպի ի վերայ ջուրց առ յաւրինել զտարր արարածոց, զոր կոխեաց նախանձաւոր թշնամին։ 9 Աստ Հոգին աղաւնակերպ տեսլեամբ զապականութիւն արարածոց վերստին հրաշագործեաց. զծածկեալ խորհուրդն յաւիտենական ծանոյց, յայտնեալ զանձնաւորութիւն Երրորդութեանն. ձայն Հաւր եւ ի վերայ սիրելի միածնի Որդւոյ։ 10 Յառաջնումն ապականի երկիր ջրհեղեղաւն կորստեամբ. իսկ աստ կենագործի երկիր ջրհեղեղաւն մկրտութեամբ ոչ յընկղմումն արարածոց ըստ բնութեանն, այլ զմեղաց ընկղմէ զգործ։ 11 Անդ թաղումն ի ջուրսն սեռի մարդկան զեղծումն գործեաց. աստ թաղումն ի ջուրսն նորոգումն եւ կենաց հաղորդութիւն։ 12 Անդ աղաւնի շղաբեր ունելով, զաւետիս ցածութեան բարկութեանն աւետարանէր. աստ աղաւնւոյ նմանութիւն զկենացն առհաւատչեայ եւ զմշտնջենաւոր յարակայութիւն առ աստուածութիւնն աւետարանէր ձայնիւ Հաւր, որ զեկուցանէր զսիրելութիւն Որդւոյ։ 13 Այսաւր կուսածինն յամլորդւոյն ընդունի զձեռնադրութիւնն, Աստուածն ճշմարիտ յորդւոյ քահանայապետին, ամենասուրբն ի մեղաց ի լցելոյն Հոգւովն Սրբով յորովայնի մաւրն։ 14 Այս է շարադրութիւն ազգակցութեան Մարիամու առ Եղիսաբեթ, այլ ոչ ըստ ազգականութեան տոհմից. վասն զի ոչ խառնակի ցեղն Յուդայ ընդ ցեղապետսն Ղեւեայ։ 15 Եւ զայսոսիկ աւրէնսդիրն ցուցանէ։
    16 Արդ զմի ճանապարհ վարեցին Քրիստոս եւ Յովհաննէս. այլ Քրիստոս տիրաբար եւ աստուածապէս եւ մարդասիրաբար, իսկ Յովհաննէս ծառայապէս, մարգարէաւրէն եւ բարեկամաբար. զմի ունելով կարապետ երկոքեան զԳաբրիէլ հրեշտակապետն։ 17 Այլ ոչ համեմատի Զաքարիա ընդ Մարիամու. զի առ քահանայապետն ահիւ եւ իշխանաբար առաքեալ` զամլոյ արգանդին պտղաբերութիւնն քարոզէր. եւ ի չհաւանել ծերոյն` կապեաց զլեզուին յարձակումնն զքահանային։ 18 Իսկ առ Մարիամ զաւետիս գալստեան Բանին աւետարանեաց. եւ ի չհաւանել կուսին` զՀոգւոյն Սրբոյ զեկաւորութիւնն պատմէ կարող այնմ խոստմանն լինել, յիշատակ բերելով զմարգարէականն բան։ 19 Ուստի եւ ի լեռնակողմն հրէաստանի ընթացեալ ի նկատել զասացեալն հրեշտակապետին որ վասն յղութեանն Եղիսաբեթի, որ զազգականութիւնն առ միմեանս համեմատէր, զՄարիամուն առ Եղիսաբեթ. այս ինքն զկուսական արգանդին զյղութիւնն, եւ զամլոյն զպտղաբերութիւնն յանցեալ ժամանակի։
    20 Արդ մտանէ Մարիամ ի տուն Զաքարիայ, կենդանի տապանակն ունելով յինքեան զԲանն կենդանի։ 21 Իսկ Եղիսաբեթ ունելով յինքեան յիւրում տապանակին զձայն Բանին կենդանւոյ, եւ տուեալ ողջոյն Եղիսաբեթի Մարիամ, խայտաց ձայնն ընդ գալուստ Բանին։ 22 Յարգանդէ յարգանդ նոր սքանչելիք լինէին։ 23 Եղիսաբեթի մանուկն յարգանդէ մաւրն յորովայնի կուսին բնակեցելումն զպարտս երկրպագութեանն հատուցանէր։ 24 Ո՜վ հրաշիցս. ի միում վայրկեան ժամանակի յորովայնի բնակեալքն բացայայտեն զճշմարտութիւնն. մինն ծառայաբար մատուցանէր, իսկ միւսն տիրապէս ընդունէր զխայտումն խոնարհութեանն։ 25 Յետ այսորիկ հասանէր աւր ծննդեան Եղիսաբեթի. եւ կոչելով զյորջորջումն անուանն` լուծանի կապանք լեզուին հաւրն եւ քահանայապետին. քանզի ոչ էր պարտ ի գալ ձայնին լռել հաւրն։ 26 Արդ հասանէ աւր ծննդեան կուսին, եւ խզէ զկապանս նախահաւրն քահանայապետիւն յաւիտենականաւ, որ կոչեցաւն Յիսուս։
    27 Դարձեալ դադարէ Յովհաննէս յանապատին ամս երեսուն, եւ առաքի ի մկրտութիւն յետ կատարելոյ այնց ժամանակաց։ 28 Լռեալ դադարէ եւ Յիսուս նոյնգունակ. մտեալ ընդ թուոյ ամաց երեսնից` եւ գայ ի մկրտութիւն, անաղտն ի մեղաց, առլցեալն անդստին յորովայնէ մաւրն Հոգւովն Սրբով, առաքեալն ի Հաւրէ տիրապէս առ առաքեալն ի Հոգւոյն Սրբոյ յանապատէն ծառայապէս, Տէրն մարգարէիցն եւ Առաքելոցն առ Առաքեալն եւ մարգարէն, սկիզբն եւ անդրանիկն ամենայն արարածոց առ ի յետին մարգարէիցն եւ առ ի վերջին աւրինացն եւ առ անդրանիկն Առաքելոց եւ առ որ ի յայնմ հետէ արքայութիւն Աստուծոյ բռնադատի։ 29 Այս կարապետս` կատարած հնոց աւրինացն Մովսէսի. եւ սկիզբն նոր աւրինացս` Քրիստոս։ 30 Տեսե՞ր զառ ի միմեանց զճշմարտութիւնն հետեւողութեամբ, այլ ոչ համեմատաբար. զի ոչ հեռաձգեալ որոշին նմանութեամբն, եւ ոչ բովանդակին յարելութեամբ։ 31 Զի թէպէտ եւ ասիցի ծնունդ եւ ծնունդ, այլ մինն կուսական, իսկ միւսն ամլական. մին ի Հոգւոյն Սրբոյ յղացեալ, իսկ միւսն սերմանական ի Զաքարիայէ սաղմնառեալ։ 32 Բազում աւրինակս ունի յինքեան Եղիսաբեթ. իսկ ի կուսութեանն ծնանել եւ ի կուսութեան մնալ մաւրն, ոչ աւրինաւք եւ ոչ ի մէջ արարածոց լիեալք կամ լինելոց է կարողութիւն. բայց միայն ի միոյն ի միածնէն ըստ բարբառոյ մարգարէութեանն Եսայեայ` որ գուշակեաց Էմմանուէլ զծնիցեալն։ 33 Տեսանե՞ս զանջրպետութիւնն ի մէջ Քրիստոսի եւ Յովհաննու, մերձեալ եւ յոյժ հեռագոյն։
    34 Արդ երկբայ յայտնեցի քեզ եւ զանուանցն զանազանութիւն զՅիսուսի եւ զՄկրտչին, պէսպէս եւ այլագունակ մերձենալով եւ հեռաձգելով։ 35 Ասի Տէր Յիսուս, ասի եւ տէր Յովհաննէս. այլ նա ըստ բնութեան տէր եւ արարչութեան, իսկ Յովհաննէս, ըստ հասարակաց առ ի միմեանց յորջորջմանց։ 36 Դարձեալ կոչի մարդ եւ Յիսուս. սակայն ոչ իբրեւ զմի ի մարդկանէ, զի ոչ ունի ըստ մարմնոյ հայր, որպէս եւ ոչ ըստ առաջին ծննդեանն մայր։ 37 Իսկ Յովհաննու հայր եւ մայր գոլով` յապականացու սերմանէ ունելով զմարդեղութիւնն։ 38 Կոչի Քրիստոս ծառայ ըստ մարմնոյ, եթէ Որդի մարդոյ ոչ եկն պաշտաւն առնուլ, այլ պաշտել. ոչ ըստ բնութեանն, այլ կամաւոր աղքատութեամբ։ 39 Իսկ Յովհաննէս ըստ բնութեան գոլով ծառայ հաւասար մեզ ի ծառայական կերպի։ 40 Դարձեալ անուանի արեգակն արդարութեան Քրիստոս, անուանի եւ Յովհաննէս ճրագ. անուանք լուսաւորութեանն, եւ զանազանութիւն յոյժ մեկուսի. զի մին յաշխարհս լուսաւորէ անվախճան լուսովն, իսկ միւսն աղաւտաբար սուղ ինչ առ աչս մատուցանէ զտեսաւորութիւնն։ 41 Ճանապարհ ասի Քրիստոս. իսկ Յովհաննէս պատրաստող ճանապարհին Տեառն։ 42 Քարոզէ Քրիստոս աշխարհի ապաշխարել, զի մերձեալ է արքայութիւնն երկնից. քարոզէ եւ Յովհաննէս. այլ եւ Յիսուս ընդհանուր տիեզերաց, իսկ Յովհաննէս յատուկ միայն ազգին Հրէից։ 43 Գառն է Քրիստոս բարձող զմեղս աշխարհի սակս խաչին. գառն է եւ Յովհաննէս Հերովդիադայ մոլեգնութեամբն զենեալ։ 44 Նա վասն փրկութեան առ ի մուտս սրբութեան յաւիտենականի, եւ սա վասն յանդիմանութեան աւրինացն։ 45 Կարապետ կոչի Քրիստոս տիեզերաց. կարապետ ասի եւ Յովհաննէս երկնային կարապետին։ 46 Մկրտէ Քրիստոս, այլ ի Հոգի եւ ի հուր զկատարեալ մկրտութիւնն. մկրտէ եւ Յովհաննէս, այլ միայն ապաշխարութեամբ։ 47 Մկրտեցաւ Քրիստոս դարձեալ արեամբ. մկրտեցաւ եւ Յովհաննէս արեամբ ձեռնադրեալ ի Հերովդիայ։ 48 Քարոզէ Քրիստոս որք ընդ իշխանութեամբ մահու էին ի դժոխս. քարոզէր եւ Յովհաննէս նոյն ի դժոխս զգալուստ արեգականն արդարութեան։ 49 Յոլով եւ պէսպէս պատմէ կտակ աստուածային զյորջորջումն անուանցն զանազանութեանցն, որ բաւականացեալքս կալցին։ 50 Բայց եւ ոչ զմեծն եւ զառաւելագոյնն թողում. ասել արժանաւոր վարկանիմ զանզուգականն եւ զարարչականն։ 51 Աստուած է Քրիստոս, աստուածացոյց եւ զՅովհաննէս. Քրիստոս բնութեամբ, իսկ Յովհաննէս ըստ նորին։ 52 Որպէս է որդին Աստուծոյ ըստ բնութեանն Աստուծոյ, իսկ Յովհաննէս եւ որ ըստ նորա` հաւատովք որդիք ըստ շնորհաց։ 53 Այլ մի՛ հիացուսցէ զքեզ ասացեալքդ` եթէ աստուածացոյց զՅովհաննէս. որ եւ զիս աստուածացուսցէ, ըստ այնմ` եթէ երեւեսցի Աստուած ի մէջ աստուած եղելոց եւ թագաւորաց. քանզի ասէ մարգարէութիւնն. Ես ասացի թէ աստուածք իցէք, կամ որդիք Բարձրելոյն. այլ եւ առ Մովսէս ասէ. Ետու զքեզ աստուած Փարաւոնի։ 54 Ըստ այսմ աւրինակի ասին սուրբքն աստուածք, այլ ոչ ըստ անզուգական արարչութեանն։
    55 Այլ դարձեալ վերստին երկրորդելով զկարապետին շարադրելով զանուանսն եւ առընթեր զփրկչականն անուն, զի ի մեծի այսմ աւուր ընծայեցուցից ի լուսաւորական յայտնութեանս զբանից իմոց զպտուղ։ 56 Առաքեալ եւ մարգարէ առաքեցելոյն ի Հաւրէ Բանին. մարգարէ` որ զմարգարէացեալսն տեսեր. կարապետ արեգականն արդարութեան. ճրագդ մեծի լուսոյն. արուսեակդ թափանցիկ եւ անհասանելի լուսոյն. պատրաստող կենաց ճանապարհին. բարեկամ փեսային. ձայն Բանին. քարոզ ճշմարտութեանն. ձեռնադրող այնմ` որ ձեռաւքն իւրովք ստեղծ զամենայն. վկայ վկայեցելոյ ի Հաւրէ Բանին. մկրտիչ` որ մկրտէ ի հուր եւ ի Հոգին. ի ծնունդս կանանց վերագոյն ամենայն արարածոց. աւետարանիչդ Սիովնի, քարոզդ Երուսաղէմի, աղաղակէիր ասելով. Ահա գառն Աստուծոյ` որ բառնայ զմեղս աշխարհի. ահա գառն Աստուծոյ` որ ի խաչին պատարագի, եւ զապականութիւն արարածոցս նորոգէ ջրով եւ Հոգւով եւ արեամբ. հրեշտակ մեծի խորհրդոյ հրեշտակին, որ երիւք կատարեալ մկրտութեամբն զերից զանձնաւորութեանն կատարէր զդաւանութիւն։ 57 Ջրով զապականեալսն մաքրէր, որպէս առ համաշխարհական բարկութեամբն. բայց սակայն լուացումն բարկութեան եւ կորստեան, իսկ սա լուացումն կենդանութեան, եւ մաքրումն հոգւոյ ընդդիմակաց զաւրութեանն յարձակելոյն ի սատանայական հոգւոցն ազդեցութեանց։ 58 Իսկ հրով, որպէս զի փորձեսցէ իբրեւ զոսկի ընտիր, զի խոտանն տոչորեսցի, եւ ի բանից որոշեսցի ի պատուական նիւթոցն. զի զտեալ ընտիր կացուսցէ զմարդկային բնութիւնս. ստեղծագործելով վերստին արարչագործեաց։ 59 Այս է մեծի մկրտութեանն զաւրութիւն, լուսաւորութեանն պայծառութիւն, որով Հայր յայտնի եւ Որդի ճանաչի եւ Սուրբ Հոգին քարոզի. մկրտչին պատիւն համբաւի. մկրտեալն զմկրտչին առաւելութիւնն քարոզէ ասելով. Չէ յարուցեալ ի ծնունդս կանանց մեծ քան զՅովհաննէս. բայց փոքրիկն յարքայութեան երկնից մեծ է քան զնա։ 60 Նմա փառք յաւիտեանս. ամէն։
    
    Ի ԹԱԲՈՐ ԼԵՐԻՆ ՅԱՅՏՆՈՒԹԻՒՆ ՏԵԱՌՆ ԱՌ ՊԵՏՐՈՍԵԱՆՑ
    
    Մինչդեռ երթային նոքա ի ճանապարհի, ասէ Տէր մեր ցերկոտասանսն. Զո՞ ուստեք ասեն զինէն մարդիկս` թէ իցեմ։ 2 Պատմեցին նմա զարտաքնոցն, զի այլ ընդ այլոյ կարծէին։ 3 Ասէ ցնոսա. Իսկ դուք զի՞նչ ասէք զինէն։ 4 Յառաջեցաւ Պետրոս եւ ասէ. Դու ես Քրիստոս Յիսուս որդի Աստուծոյ։ 5 Գովեաց Տէր մեր զգեղեցիկ վկայութիւն նորա, եւ Հաւր իւրում ետ զյայտնութիւն շնորհին. եւ զի դեռ եւս Պետրոս այսր եւ անդր դեգերէր, կարծէր եթէ Քրիստոս ոչ մեռանիցի, ոչ քաջ գիտացեալ` եթէ մահուամբն նորա մահ մեռանի եւ աշխարհ կենդանանայ. ետես Տէր մեր եթէ մոռացաւ Սիմոն զերանութիւնսն երկնաւորս, արկ մորմոքումն բանից ի լսելիս նորա. բոլոր ինքն շարժեցաւ յահագին երկիւղէն իբրեւ լուաւ ի Տեառնէ, եթէ Պարտ է որդւոյ մարդոյ բազում չարչարանս ընդունել, մեռանել եւ յերիր աւուր յառնել. յոյժ տրտմեցոյց անուամբ մահուն, եւ առաւել քան զյոյժ մխիթարեաց աւետեաւք յարութեանն։ 6 Իսկ նորա ի մեծ տագնապէ մահուն յիշատակաւք մոռացաւ զաւետիս յառնելոյն. որպէս եւ է տեսանել ի բնութեանս մերում. հին ախտքն բնութեանն մեղացն` ոչ տայ թոյլ վաղվաղակի եկամուտ նորոյ կենացս ի ներքս անկանել. որպէս եւ որդիք ժողովրդեանն հին կուրութեամբն խանտային ընդ նորոյ կենացս երեւումն, անուանելով զնա Եղիա կամ Երեմիա կամ զայլ ոք յառաջին մարգարէիցն, չար ի մխիթարութիւն անձանց իւրեանց մահկանացուացս։ 7 Մահկանացու կարծէք` զմիտս ժողովրդեանն յերկուացուցանելով յայնմանէ, որ եկն կատարել զբանս մարգարէիցն։ 8 Նովին ախտիւ խաւթանայր եւ Պետրոս. զվկայութիւնն գեղեցիկ մատոյց, զխորհուրդսն չարաչար հիւանդացոյց. իբրեւ յանզգայ սաստկագոյնս ընդդէմ չոգաւ. Քաւ քեզ, մի՛ լիցի այդ բան ասէ։ 9 Զբոլոր հին կարծիս մտացն ած թափեաց, զառաջին գեղեցիկ վկայութիւնն ելոյծ. Հայր յայտնեաց նմա զբոլոր աստուածութիւնն Որդւոյ, զի աստուածութեամբ եւ մարդկութեամբ զչարչարանսն ընդունիցի, եւ որ չարչարիցի` նոյն եւ յառնիցէ։ 10 Յայսմ աւետիս խնդալ էր ամենեցուն, եւ ոչ ըղձիւք արգելուլ զնա յերկոցունց։ 11 Տեսե՞ր, ուր զաստուծոյսն խաւսեցաւ, երանի ետ նմա. իսկ ուր ըստ հին մարդոյն խորհեցաւ, ասաց նմա յայտնապէս. Յետս երթ, սատանայ, զի ոչ խորհիս զԱստուծոյն, այլ զմարդկանս։
    12 Մարդոյ խորհուրդք իբրեւ զծուխ անպիտան են. ի ծուխ անդր սաստեաց եւ հետակորոյս արար զնա ի նոր մարդոյս, զի իցէ ինքնածագ լոյս առանց ապականացու խորհրդոյ, որ եւ արքունիքն իսկ անուանելոց էին` յորս սաստեաց. եւ առ ընկէց զնա յետոյ իւր, զի ինքն զկամս Հաւր իւրոյ կատարիցէ առանց գայթակղութեան իրիք դնելոյ։ 13 Ուսոյց եւ նոցա չարչարանս ընդունել յիւրաքանչիւր անձինս, եւ անդէն առ նմին յուսով յարութեամբ հաստատեաց զնոսա. ոչ միայն որ յապայն լինիցի, այլ զի եւ առժամայն փոքր ի շատէ ցուցցէ զնմանութիւն երկրորդ գալստեանն իւրոյ, որպէս եւ ասէ իսկ անսուտ վկայութեամբ. Արդարեւ ասեմ ձեզ, իցեն ոմանք որ այժմ աստ կայցեն, մի՛ ճաշակեսցեն զմահ, մինչեւ տեսցեն զարքայութիւնն Աստուծոյ, զի եկեալ հասեալ իցէ զաւրութեամբ իւրով։
    14 Եւ յայսմ տեղւոջ երեւի ոմանց սակաւիկ մի ընդդէմ միմեանց բանք աւետարանագրացն։ 15 Մատթէոս յետ վեց աւուր ասէ. իսկ Ղուկաս եւ Մարկոս յետ ութ աւուր ասեն. այլ մեք բաւական համարիմք զոմանց ասացեալսն. Մատթէոս, ասեն, զաստի անտիսն եթող եւ միայն զմիջոցն ա՛ռ ի համար. իսկ երկուքն եւ զխոստանալն եւ զերեւելն հանդերձ միջաւն. եւ հաճոյ թուեցաւ ամենեցուն ընդունել զայս. եւ մեք ի նոցուն հաւանիմք միաբանեալ, որպէս ցուցանէ մեզ Մարկոս աւետարանագիր. Եւ եղեւ յետ բանիցս այսոցիկ իբրեւ անցին աւուրք ութ, առեալ Տէր մեր ընդ իւր զՊետրոս եւ զՅակոբոս եւ զՅովհաննէս, եւ ել ի լեառն մի բարձր առանձինն. եւ յայլակերպս եղեւ առաջի նոցա, եւ ձորձք իւր եղեն փայլուն եւ սպիտակ յոյժ, որպէս զի ոչ կարէին թափիչք երկրի այնպիսի ինչ սպիտակացուցանել. եւ երեւեցան նոցա Մովսէս եւ Եղիա զի կային եւ խաւսէին ընդ Յիսուսի եւ պատմէին զելս նորա զոր կամէր կատարել յԵրուսաղէմ։ 16 Ցայս վայր սուրբ աւետարանագիրս երկրորդեաց զյայտնութիւնն երկնաւոր։ 17 Յամենայն բանս աստուածային գրոց` յոյժ է զարմանալ հողեղէն բնութեանս. իսկ յայնպիսում յերկնաւոր երեւման` ոչ միայն մեք տկարանամք, այլ եւ անմարմին զաւրութիւնք երկնից։ 18 Զբոլոր ժամանակսն զոր շրջեցաւ Տէր մեր յաշխարհի` առաւել զանցուցանէ ըստ մարդկան խոնարհութեանս. իսկ ի լերինս յայսմիկ` եւ ըստ հրեշտակացն անցոյց ահաւորութիւնն. ոչ միայն զի ինքն լուսեղէն փառաւքն երեւեցաւ, այլ զի եւ զմահուն եբեկ դրունս, եւ զառաքելոցն կատարեաց զխոստմունս. Աստուծոյ, ասէ, այսպէս լաւ խորհել, զի առանց մեր մի՛ ինչ կատարեսցի։ 19 Եւ Դաւիթ յաղաղակելն իւրում ասէ. Ինձ սպասեն արդարք մինչեւ հատուսցես։ 20 Եւ երկրորդ մեծ ձայնիւքն ի մեծամեծաց մինչեւ ցփոքրկունս` կատարածին ոչ ուրուք ընկալեալ լինի զհատուցմունսն իւրաքանչիւր. որպէս ի միում շաբաթու հաստատեաց զամենայն արարածս, ի միում աւուր շաբաթանան երկինք եւ երկիր, եւ ամենայն մարդ ընդունի ըստ վաստակոց իւրոց։ 21 Արդ էած ընդ իւր զՄովսէս եւ զԵղիա ի վկայութիւն. զի Մովսէսիւ զյարութիւն մեռելոցն ուսուցանէ նոցա, եւ Եղիայիւ ցուցցէ զսիրելի մահ աստուածութեանն իւրոյ նոցա, որում Եղիայն յոյժ էր տեղեկագոյն, եւ ցանկայր թէ ե՛րբ լինիցի տեսանել. եւ տեղին ճշմարիտ էր արքայութիւն, քանզի լիով էր անդ միասնական Երրորդութիւնն։ 22 Եւ վասն զի ոչ է Աստուած ի տեղւոջ, երեւեցաւ մարմնականացն իբրեւ զտեղաւոր. եւ ի տեղւոջն ուր Աստուածն գումարեցաւ` առանց պատկառելոյ անուանի արքայութիւն. քանզի այն իսկ է արքայութիւն` ուր աստուածութիւնն երեւի։
    23 Եւ դու, ո՛վ տէր իմ Պետրոս, ընդէ՞ր զահի հարեալ ես ի մահուանէդ, ուստի բոլոր բարիքն զեղանին աշխարհի. զոր եւ այժմ իսկ յայլոց զդոյն լուիցես. զի ասէ աւետարանագիրն եթէ Մովսէս եւ Եղիա զելս նորա պատմէին զոր կատարելոցն էր յԵրուսաղէմ։ 24 Արդ իբրեւ ետես Պետրոս, եթէ մեռեալք եւ կենդանիք զնոյն բանս քարոզեն, եւ ինքն կամաւք Տէր յայն եկեալ է Հաւր միաբանութեամբ, եւս քաջ վտանգեցաւ յառաջին երկիւղն. քանզի հաստատեալ գիտաց եթէ ի մահուանէ Տէր մեր ոչ է զանգիտելոց, եւ մեզ թողուլ եւ փախչել զսա անհնար է. նա եւ զայն եւս քաջագոյն ածէր զմտաւ` եթէ յորժամ իջանէ սա ի լեռնէ աստի, պարզ յԵրուսաղէմ երթայ, ուր մեզ կասկած իսկ է մահու. վասն այսր խղճի մտաց իւրոց սկսաւ ասել ցՏէր, զի հրամայեսցէ առնել տաղաւարս իւրաքանչիւր նոցա, եւ զՄովսէս եւ զԵղիա մի՛ արձակեսցէ անդրէն. որպէս թէ ասիցէ ոք ի կարծիս մտաց իւրոց, թէ չիք յայսմ լերին իշխանութիւն մահու, եւ եթէ ի լեառնս յայս մահ երկնչի ելանել. Հրեայքն իսկ ոչ կարեն յանդգնել ի սա. ապա եթէ եւ մեք իսկ երթիցուք յԵրուսաղէմ, յորժամ եւ Մովսէս եւ Եղիա ընդ մեզ իցեն, ոչ կարեն քահանայքն խուել զմեզ. քանզի յոյժ տեղեկագոյն են սաստիկ ահին սոցա։ 25 Այն Մովսէս է այս որ յանապատին բիւրս բազումս կոտորեաց ի նոցանէ, եւ բանիւ հրամանաւ սորա բացաւ երկիր եւ եկուլ զբանակս նոցա։ 26 Չեն անտեղեակ եւ վասն Եղիայի, թէ սակաւիկ ինչ խոժոռին ընդդէմ սորա, կապէ զերկինս եւ արգելու զանձրեւ ի սոցանէ. եւ եթէ եւս յանդգնեսցին` իջուցանէ հուր յերկնից եւ այրէ զթշնամիսն ճշմարտութեանն. ի բազում տեղիս գիտեն զզաւրութիւն ահի սորա, ոչ միայն անուանեալ քահանայքն, այլ եւ արտաքին ուրացողքն նոցա. չէ մոռացեալ նոցա զսատակումն զութհարիւր քրմաց նոցա զոր ինքն իւրովք ձեռաւքն կոտորեաց ի հեղեղատն Կիշոնի. եւ եթէ Աքաաբ թագաւոր երկնչէր ի սմանէ, ո՞րչափ եւս Աննա եւ Կայիափա` որ տկարագոյնք են քան զԱքաաբ։
    27 Վասն այսր ամենայն կարծեաց նոցա որ մարդկաբար երկնչէին, յոյժ ողորմեալ նոցա Հաւր ի վերուստ ասէ. Դա է որդի իմ սիրելի, դմա լուարուք։ 28 Ծառայք երկրաւորք պահապանք լինէին տեառն իւրեանց. զի երկոքեան անկեալք են ընդ ախտիւք երկիւղի. երկնից տէրութիւնն ոչ ինքն յումեքէ պահեալ լինի, այլ նա պահէ զամենեսեան իւրով զաւրութեամբն։ 29 Եւ տաղաւարս հարկանել դուք մի՛ աշխատիք. եթէ կարի ջեռարուք, ահա տուեալ է ձեզ ամպ հովանի, ընդ ամպովդ հովանեաւ զովացարուք։ 30 Այս բարբառ իբրեւ եկն նոցա յերկնից, հայեցան տեսին յՅիսուս միայն. եւ ապա կարացին իմանալ, եթէ յահէ անտի թմբրեալ էին նոքա, եւ ոչ գիտէին զի՛նչ խաւսէին։ 31 Եւ եթէ թմբրեալս կոչէ զնոսա գիրն, զիա՞րդ ծանեան զՄովսէս եւ զԵղիա. յայտ է թէ յիմարելոց էին թմբրեալք, այլ ոչ ի լսելոյ եւ յիմանալոյ. զոր աչաւքն տեսին` ճշմարիտ էր, եւ զոր ականջաւքն լուան` չէր սուտ. այլ քանզի կարի ահագին էր ժամն, ոչ կարաց մարդկային բնութիւնն հասու լինել երկնաւոր բնութեանն. վասն զի այսր եւ անդր սայթաքէին եւ մեղադրել ոք ոչ կարէր։ 32 Զի եթէ մեծն Աբրահամ զվերին զաւրութիւնսն բոլորովին մարդացեալս ետես, բախելով ի յոգիսն` ոչ կարէր կալ ի վերայ ճշմարտիւ, այսր եւ անդր տարաբերէր զմիտսն. տեսանէր երիս եւ մի կարծէր, կարծէր մի եւ խաւսէր ընդ երիս. երեւէին մարդ, նա իմանայր Աստուած. եւ ո՞ իսկ ի հողեղէն բնութեանս կարասցէ ճշմարտիւ կալ եւ իմանալ զայն զանբաւ մեծութիւն. ոչ միայն մարդիկ մարմնաւոր, այլ եւ ոչ պարզ բնութիւնքն երկնից։ 33 Յիրաւի կոչէ գիրն թմբրեալս զնոսա. յորմէ զաւրութենէ լերինք հալին եւ անդունդք ցամաքին, եւ ամենայն թանձրահող երկիրս ի հիմանէ դղրդեալ սասանի. ողորմութեամբ իւրով խնայէ ի մեզ, զի գործք ձեռաց նորա եմք. որպէս հանապազ յամենեսեան եւ այն աւր երկեան ի լերինն։
    34 Գիտեմք զի աստուածային գիրք այլ ընդ այլոյ չխաւսին, այլ զամենայն պատմեն ճշմարտիւ. բայց է բան, որպէս ասի` նոյնպէս եւ իմանի. այլ պիտոյ է ծածկեալ մտաց բանին յայտնութիւն, որ հաւատովք ընդունին ի փրկութիւն անձանց։ 35 Ծանեան, ասեն, պետրոսեանք զՄովսէս եւ զԵղիա. իբրեւ ասես, եթէ այո՛ ծանեան, զիա՞րդ ասեն ծանեան` զոր ոչն գիտէին. քաջ ի միտ առ զզաւրութիւն բանին, եւ մի՛ մոռացկոտ լինիր իբրեւ զտէր Պետրոս. ի գլուխ ճառիդ ընթերցիր, արքայութիւն ասաց տեղւոյն. չիք անդ մոռացումն մարդկային, այլ յիշողութիւն անմոռացման. քանզի մեզ նմանութեամբ էր տեղին արքայութիւն, իսկ առ աստուածութիւնն ամենայնիւ բովանդակ։ 36 Ուսոյց մեզ Տէր ոչ զբնական դպրութիւնս այլ զիմացական գիտութիւնն. իբրեւ թէ փոխեցան արքն յերկրէ յերկինս, զաստի իմացմունս թմբրութիւն կոչեցին. զանտեսն ճանաչելով` արքայութեան մանկունս անուանեաց, եւ մարգարէութեան մանկունս. ուսոյց նոցա գիտութեամբ, զի ոչ եւս կարաւտանայցեմք յերկնաւոր ժառանգութեանն, անծանաւթս լինել առաջնոց, միջնոց եւ վերջնոց։ 37 Յորժամ արքայութեան որդիք լինիցին արժանաւոր մարդիկ, ծանաւթութիւն յաստուածատուր շնորհէ անտի բաշխի. զոր այժմ մտաւք իմանամք` ընդ հայելի աւրինակ անուանեցաւ։ 38 իսկ յորժամ մարմնական քող ի մէնջ բարձցի, դէմ յանդիման տեսանեմք զաստուածութիւնն որպէս եւ մարթի, զհրեշտակաց բնութիւն բովանդակ, զանծանաւթսն իբրեւ զանձինս մեր, արտաքնովքս իբրեւ զարտաքին դէմս, մտաւք զարտաքին եւ զներքին։ 39 Եւ զի դեռ եւս պետրոսեանք մարմնաւորք էին, կաթեաց ի նոսա նշոյլ իմանալի շնորհին ի յոգիսն. բաւանդակ ծանեան զՄովսէս եւ զԵղիա. իսկ արտաքին զգայութեամբք էր ի տեղւոջ անդ` որ այլ ընդ այլոյ խաւսեցան. եւ այլոյ մասամբ դարձեալ ողորմեցաւ նոցա Աստուած. այն է` զի հաւաստեաւ ծանեան զՄովսէս եւ զԵղիա. եւ զի մի՛ ինչ գէզ մնասցէ ի միտս նոցա, ի բանից անտի նոցա եւս քաջ հաստատեցին զծանաւթութիւնն։ 40 Նոքա յայտնի խաւսէին ընդ Տեառն, եւ սոքա զամէն լիով լսէին ի նոցանէ, եւ զոր լուանն` այլ ոչ իմացան. զի եթէ մոռացեալ էին` եւ գրէին ոչ աւետարանագիրքն։
    41 Բայց խնդիր այս կայ առաջի. զի՞նչ արդեաւք Մովսէս խաւսէր ընդ Տեառն, եւ կամ զի՞նչ Եղիա երկրորդէր առաջի նորա։ 42 Աւետարանիչն պատմէ եթէ զելս նորա ասէին զոր կատարելոց էր յԵրուսաղէմ. ելք նորա մահ նորա է, եւ ի մահուանէ իսկ նորա եղեն ամենայն բարութիւնքն երկնաւորք։ 43 Եւ ո՞ւր արդեաւք գրեաց Մովսէս վասն մահու որդւոյն Աստուծոյ։ 44 Մի՛ այդպէս հարցաներ ցիս թէ ո՛ւր արդեաւք գրեաց. ամենայն մարգարէք եւ աւրէնք վասն մարդանալոյ Բանին Աստուծոյ պատմեցին մեզ, չարչարելոյ եւ մեռանելոյ եւ յառնելոյ. ի Ծնունդն. Մարգարէ ձեզ յարուսցէ Աստուած յեղբարց ձերոց յաւրէնսդրութիւն նորոց կտակարանաց. մի՛ իբրեւ զիսն ասելով` նմա լուիջիք, զիւր աւրէնսն լռեցոյց. զՏեառնն յառաջ հրամայեաց մատուցանել, ի մկրտութիւնն, ի ծովն, յամպն, ի սիւն հրոյն, ի խոցումն կողիցն, ի վտակաբուխ վէմն։ 45 Եթէ յինէն ոչ ընդունիս, յԱռաքելոց հարկաւ՝ որ ընդունիս. Վէմն, ասէ, որ երթայր զհետ ժողովրդեանն` նա ինքն էր Քրիստոս. ի փայտ խաչին, ի գաւազանն նշանագործ, ի մահ անարատին, ի հեղումն արեան գառանցն յԵգիպտոս, ի զաւրութիւն մահուն` փրկութեամբ նոցին ի ծառայութենէ, զաւետիս յարութեանն, զայն սուրբ ոսկերքն Յովսեփու պատմէին նոցա. մեռեալք զկենդանիս ապրեցուցին ի մահուանէ. զվերանալն նորա` մեծն Դաւիթ գրեաց նոցա եւ ամենեցուն. Համբարձաւ Աստուած աւրհնութեամբ եւ Տէր մեր ձայնիւ փողով։ 46 Զայս ամենայն եւ Եղիա գիտէր, քանզի մի հոգի էր որ խաւսէր յամենեսեան, միաւրինակ գիտէին ամենեքեան. էր ոք որ սակաւ բանիւք զայս ասէր, եւ էր որ բազմագոյն առնէր զյանդիմանութիւնն, սակայն զաւրութեամբ զսոյն երկրորդեն։ 47 Զայս ամենայն խաւսէին ընդ Տեառն Մովսէս եւ Եղիա, զի Առաքեալքն վկայ լինիցին անսուտ բանից նոցա, եթէ վաղու հասեալ էր դատավճիռն մահու ի վերայ նոցա, եւ մի՛ ոք իշխեսցէ լինել ընդդէմ բանիցն նորա. եւ որպէս երեւեցաւ յայտնի, յայնմ հետէ այլ ոչ ոք իշխեաց երկրորդել զնոյն բանս առաջի Տեառն։
    48 Բայց դու իբրեւ լուիցես զկալն մովսիսեանց եւ խաւսել ընդ նմա, մի՛ վարկպարազի անփոյթ առնիցես եւ մի՛ սակաւ բանս իմանայցես, եւ մի՛ ընդ վայր շատխաւսութիւն համարեսցիս. քաջ զմտաւ ած եւ տես զպատուական արսն. եթէ միտ դնես, զբոլոր երկրային արքունեաւքս զանց առնէ տեղին. եւ կամ ո՛յր առաջի կանն, եւ կամ որք կանն` եթէ ոչ զերկնից մեծութիւնն ունէին, ոչ կարէին առաջի Տեառն երկնից կալ եւ խաւսել ընդ նմա. այլ սիրով իւրով ած զնոսա, եւ ողորմութեամբ իւրով մերձեցոյց առ ինքն, եւ ներելով իւրով արար նոցա զունկնդրութիւնն. վասն որոյ կարացին լինել յերկարաբանք։ 49 Թուի ինձ թէ յոյժ ողբային զազգատոհմն, զի գութ ունէին ի վերայ գաւառացն վասն քաղցր արմատոյն. թէպէտ եւ լեալ էր ի նոցանէ յառաջ արդարք բազումք, յայնմ ժամանակի չար տեսանէին զամենեսեան։ 50 Ճշմարտեցին եթէ եկն եհաս ժամանակ, եւ մերձեցաւ աւրն յորում շիջանելոց էր նոցա ճրագն առկայծեալ, եւ եղէգն ջախջախեալ արմատաքի խլելոց էր. ի ծածուկ ողբային զազգն ի միտս իւրեանց. տեսին եթէ ամենայն ինչ նոցա ի հեթանոսս փոխելոց է, եւ նոքա մնան լոկ իբրեւ մարմին առանց շնչոյ։ 51 Տեսին եւ զբարերարութիւնն Աստուծոյ, որ ոչ կամի ընդ կորուստ եւ ոչ ընդ մի մարդոյ, համարձակեցան հարցանել ցՏէր` որ գիտէր զծածուկս սրտից նոցա, եթէ գուցէ՞ ինչ հնարս, ասեն, այլով աւրինակաւ քեզ չմեռանել, եւ ազգին չկորնչել, եւ հեթանոսաց լինել փրկութիւն։ 52 Իսկ Տէր մեր ոչ տրտմեցոյց զսիրելի ծառայսն իւր, այլ զհարցումն պատասխանւոյն ի կամս Հաւր իւր արար։
    53 Գուցէ ասիցէք ցիս, ուստի՞ իշխեցեր զանգիրսդ երկրորդել։ 54 Ես իսկ տեսի զՏէր զի լայր զԵրուսաղէմ, եւ յոյժ լայր զազգն ընտրեալ. նոյնպէս մեծ էր, զի այսաւր ի վերայ երեսաց իւրոց յաղաւթս անկաւ առ Աստուած. ոչ մարդ էր դուզնաքեայ, այլ բոլոր զաւրութեամբ իւրով, յերկար տաժանութեամբ զողջոյն գիշերն, մինչեւ քրտունք սաստիկք հոսեցան ի նմանէ։ 55 Եւ ի կատարել աղաւթիցն, զմովսիսեանց հարցուածն երկրորդէր. Հայր, ասէ, եթէ հնար է` անցցէ բաժակս այս յինէն. եւ անդէն վաղվաղակի զխնդիր իրացն ի կամս Հաւր իւրոյ ապաստան առնէր։ 56 Եւ դարձեալ եկաց յաղաւթս, եւ զնոյն բանս երկրորդեաց։ 57 Եւ մեզ այս կարեւոր է ուսանել քան զամենայն. որպէս նա ըստ կամս Հաւրն ոչ կամեցաւ ելանել, եւ մի՛ դու ըստ նորա կամսն ելանիցես։ 58 Վասն որոյ եւ եղիայեանք ոչ կարացին մեղադիր լինել Տեառն. նոյնպէս եւ պետրոսեանք որք ականատեսք եղեն, ոչ միայն մեղադրեալք, այլ եւ նոքա շնորհակալու ընդ ամենայն տիեզերս։ 59 Այս է յերկարաբանութիւն արանցն առ Տէր, ոչ միայն շատ խաւսելով ընդ նմա, այլ ամենեւին չգնալ ի նմանէ, նա եւ եթէ հնար ինչ գուցէ` մեռանել ընդ նմա. եւ եթէ Մովսէս ոչ մարթէր կրկին մեռանել, վասն Եղիայի` եթէ Տէր կամէր` գոյր հնար։ 60 Յորժամ առաջին հարցուած նոցա ի գլուխ ոչ չոգաւ, վասն երկրորդին յոյժ էին ցանկացեալք։ 61 Ո՞ ոք ի սիրելի զաւրականացն մնասցէ ի պատերազմէ, յորժամ թագաւորն ինքնին ի վերայ թշնամւոյն ելանիցէ. եւ եթէ երկրայինքն զայս առնեն, որք յերկբայս են յաղթիլ քան թէ յաղթել, քանիաւ՞ն յաւժարութեամբ երկնաւորին լինել նահատակակից. զի ոչ մահու կասկած առաջի կայ, այլ անմահ կենաց յաղթութիւն։ 62 Յայսմ պատերազմէ ոչ ումեք աւրէն է զանգիտել, ոչ արանց եւ ոչ կանանց, ոչ արդարոց եւ ոչ մեղաւորաց, թէ հնար է` գուցէ եւ երկնաւորացն։ 63 Բայց սա աւասիկ թէպէտ եւ Եղիայի կարի անձկալի` լինել նմա խաչակից, բայց արգել զնա Տէր, զի մի՛ ոք յարդարոց խաչեսցի ընդ նմա. քանզի ոչ իսկ էր եկեալ եթէ վասն արդարոց խաչեսցի, այլ վասն բարւոյ` որպէս եւ համարձակեցաւն իսկ մեռանել, զի իւրով մահուամբն զամենեցուն մահ խափանեսցէ։ 64 Արգել զԵղիա ի մահուանէ, զի մի՛ զտուեալ պատիւն հանցէ ի նմանէ. եւ ոչ միայն զԵղիա արգելու լինել իւր մահակից, այլ եւ ոչ զմի ոք յարդարոց` ոչ կամի եթէ ոք մեռցի ընդ նմա, այլ ի մեղաւորաց, ոչ իւրով բանիւ, այլ զոր քահանայապետքն կամեսցին. յայնժամ թերեւս եւ անդ երեւեսցի նորա բարերարութիւնն, զոր եւ յառաջագոյն իսկ ասացեալն է, եթէ վասն մեր ընդ անաւրէնս համարեցաւ։ 65 Առ սէր իւր խնայեաց յԵղիա, զի կեցցէ յանմահութեան պարգեւին, եւ լիցի քարոզ երկրորդ գալստեան նորա։
    66 Գիտէ Աստուած զինչ գործէ, եւ զբարին ինքն առանձինն կատարէ. շատ իցէ քեզ եթէ ի նորա յոյսն գիտիցես վայելել, եւ յորժամ նա դուռն բացցէ քեզ. ապա եթէ կամիս` եւ դու կարես գործել իբրեւ զնա, որպէս եղեւ Առաքելովքն եւ լինի Քրիստոսիւ մինչեւ ցայսաւր։ 67 Գիտեմ զի բազումք ցասուցեալ են ինձ. Տէր մեր, ասեն, զարքայութիւնն եցոյց ի լերին անդ, եւ դու եկեալ զմահու ճառս պատմես մեզ։ 68 Միտ դիր ճառիդ, եւ անտի հաւանիս. ելանել իսկ նոցա ի լեառնն` մահու պատճառք եղեն սկիզբն. եւ եկեալ մովսիսեանց զնոյն երկրորդեցին առաջի Տեառն, եւ մեք ի նոյն ճառ տեսաք զարքայութիւնն։ 69 Յոյժ սպիտակ էր պայծառութիւն ձորձոյն եւ անցանէր ըստ արեգակնային ճառագայթս այն. ըստ արժանաւոր տեղւոյն եւ հանդերձիցն վայելչութիւն պիտոյ էր. այլ կատարեալ այնիւ էր արքայութիւնն` ուր Հայր եւ Որդի մարդկան յայտնին. զայն եւ անփոփոխ իսկ է իմանալ, անանց կալ մնալ յաւիտենական։ 70 Բայց ի սպիտակութիւն ձորձոյն սակաւիկ մի ակնարկեցից ի մահ անմահին։ 71 Ամենայն արարածք յանմխիթար սուգ նստէին. վասն զի անմահին Աստուծոյ անմահ պատկեր` մարդս է. ընդ մահուամբ անկեալ դնէր յանլոյծ խաւարի, եւ սգածէին առ հասարակ արդարք եւ մեղաւորք, եւ ծանրալից հանդերձ սգոյ ունէին, որ է նմանութիւն խաւարի. եւ ոչ ոք կարէր յեղելոցս զծանրութիւն սգոյն բառնալ յաշխարհէ, բայց միայն այնիւ էր հնար` որով եղեւն ամենայն։ 72 Արդ զարդարեցաւ ի մահն իւր, ոչ երկրային պատուական հանդերձիւք, այլ բնական ինքնածագ լուսովն իւրով, զի հալածեսցէ յաշխարհէ զիշխանութիւն խաւարի, եւ զթախծալից տրտմութիւն մարդկան մխիթարեսցէ. եւ զներկուած հին տրտմութեանն` իւրով անապական լուսովն սպիտակացուսցէ։ 73 Եւ մարդիկ որ ի վերայ մահուան սիրելեաց իւրեանց տխրին եւ մթանան, եւ գրեթէ կենդանոյն զմահ ճաշակեն, հայեսցին նոքա ի զուարթութիւն պայծառութեան մահու որդւոյն Աստուծոյ, եւ բարձցի ի նոցանէ սուգն անյոյս տրտմութեան, եւ լցցին յուսով յարութեամբն, եւ մի՛ եւս այլ երկիցեն ի մահուանէ, որ դողացոյց զարդարս եւ զմեղաւորս։ 74 Վասն այսորիկ խաւսիմք ի տեղւոջ աստ զճառս մահու, զի տեսանեմք ի սմա զարքայութիւն երկնից, որ եկեալ հասեալ է զաւրութեամբ իւրով մեծաւ համարձակութեամբ։ 75 Ոտն հարկանեմք ի վերայ մահու. վասն զի յուսով ի վերայ արքայութեան տեսաք զանձինս. հաճեալ եմք ընդ տեղի լերինս, ուր կրկին յայտնութիւնն եղեւ առ մեզ, մանաւանդ թէ երեքկին. մեռեալ գիտէաք զՄովսէս եւ կենդանի տեսաք. նա եբեր զաւետիս յարութեան ամենայն մարմնոյ։ 76 Կիսահաւատ ազգն Հրէից զհոգին Եղիայի յափշտակեալ խոստովանէին, եւ զմարմինն իբրեւ զանպիտան ինչ գոյացութիւն ի վայր ընկեցեալ. եկն երեւեցաւ բովանդակ հոգւով եւ մարմնով, զի բարձցէ զխիճղ ի մտաց նոցա, եթէ կամեսցին ընդունել։ 77 Կարծէաք եթէ ոչ անցանէ թագաւորութիւն մահու. տեսաք անդ ի լերին զմահ մեռեալ եւ զկեանս թագաւորեալ։
    78 Եթէ դուք կամիք` անդէն ի ճառս լերինն դարձցուք, քանզի եւ իջեալ իսկ չեմք ի լեռնէ անտի. եւ մինչ անդն եմք` զանտիսն եւեթ խաւսեսցուք. եւ զինչ անդ բանքն են` համակ զնովիմբ եկեսցուք. եւ եթէ առ ի պէտս այլոց բանից իջցուք ի լեռնէ անտի, դարձեալ ի նոյն լեառն ելցուք. եթէ երկիցս եւ եթէ երիցս, սակայն զնոյն արասցուք. մինչեւ կատարեսցի ճառս, շուրջ զլերամբն փակեսցուք։ 79 Բայց առ այժմ ի վեր անդ զտէր Պետրոս հարցանել պարտ է, եթէ առ ի՞նչ սիրեցեր այդչափ զլեառնդ եւ այդր կամիս առնել քեզ բնակութիւն, քեզ եւ ընկերացդ. եթէ առնիցես` սակաւիկ մի պատեհագոյն է քեզ եւ Տեառն եւ Մովսէսի։ 80 Եւ այդ ինձ կարի պատեհագոյն թուի։ 81 Յարեաւ, ասէ, ի մեռելոց, վասն այսր կամիմ թէ աստ կայցեն։ 82 Յարուցեալ` որ տաղաւարի կարաւտանայ, այնմ եւս յարութեան իսկ չէ արժան ասել, այլ երազ եւ առ աչաւք երեւումն։ 83 Ուրեմն չեւ եւս տեղեկացեալ վասն յարուցելոյն, սակաւ մի ճաշակ եցոյց քեզ յարութիւնն, ընդ տեսանելն եւ թմբրեցար. եթէ այնպէս փառաւք էին նոքա, քեզ` որ անփոփոխ ընդունելոցն են, դու ապաքէն եւս առաւել վտանգէիր։ 84 Բայց ոչ կարեմ մեղադիր լինել քեզ, զի դեռեւս հրէախառն ես. ընթեռնուս զգրեալսդ աւրինացն, այլ իմանալ չեւ եւս կարացեալ զարժանն։
    85 Ի լերինն շքեղացան դէմքն Մովսէսի, եւ հարքն ձեր որ կարացին հայել յերեսս նորա մերկ, եւ դու զոգիսդ ընդ մարմնական վարագուրովդ ծածկեալ ունիս։ 86 Մովսէս ծածկելով զդէմսն` մերձեցոյց զնոսա առ ինքն, եւ Տէր զայն քող մերկանայ ի սրտից ձերոց. անդստին իսկ ունի զմարդասիրութիւն առ ազգդ ձեր. աստուածանուն մեծարեաց զծառայս իւր եւ փառաւք իւրովք զարդարեաց զնա, եւ ժողովուրդն առ ատելութեան իւրեանց փախչէին ի նմանէ. եւ նա նշանաւք եւ արուեստիւք արծարծէր զնոսա, զի ընդելեալ մարդասիրութեամբ նորա մերկ դիմաւք կարասցեն տեսանել զաստուածութիւնն։ 87 Սոյն սա նա է, որ բազում իրաւք կրթեաց զձեզ, զի այսաւր արժանի լինիցիք տեսանել զճաճանչ լուսոյ աստուածութեանն. բայց այսաւր դու լաւագոյն ցուցար քան զնոսա. թէպէտ եւ զարհուրեցար, այլ ոչ ի փոխուստ դարձար. այդպէս երեւեցաւ, եթէ սէր Աստուծոյ մեծապէս բնակեալ է ի քեզ` քան յառաջին ժողովուրդն։
    88 Այլ եւ արդ շուրջ զքեւ հայեաց քաջ. ընդ ո՞ւմ շրջիս, առ ո՞ւմ նստիս, ո՞յր ես ուղեկից, եւ կամ ո՞յր խորհրդակից։ 89 Ո՞չ դու ետուր զգեղեցիկ վկայութիւնն եւ դու խոստովանեցար զՔրիստոս որդի Աստուծոյ. ո՜վ քաջ. Աստուած խոստովանիս եւ ի տաղաւա՞րս բնակեցուցանես. զայդ ոչ միայն Քրիստոս չառնու քեզ յանձն, այլ եւ ոչ ընկերակից քո Եղիա. զվերանալն նորա տեսեր դու, եւ պատիւ մեծութեանն երեւեցաւ քեզ. եթէ զայն ճշմարիտ գիտացեր, զայս ոչ արժանապէս խաւսիս։ 90 Յի՞նչ նիւթոց կազմեսցես զխուղսդ, ասա ինձ. ապաքէն ի փայտէ եւ ի խոտոյ. ո՜վ մեծ յերկոտասանսդ, քաջայուշ լեր. կառս ունի հրեղէնս, երիվարս բոցեղէնս, հուր եւ խոտ ի միասին ոչ բնակեն. բայց եթէ զայն եւս արտաքոյ թողուցու, ինքն ի նոյն պատիւ է զարդարեալ. եւ եթէ ոչ այնպէս էր, զիա՞րդ հանդարտէր կայր բոցոյն առաջի։ 91 Քեզ այսաւր սակաւիկ մի սպիտակութիւն երեւեցաւ, եւ դեռ աստանդես բանիւք. ուր Եղիայն բնակեալ է, եւս առաւել պայծառագոյն է, քան որ քեզդ երեւեցաւ. եւ դու զայդպիսի այր ի տաղաւա՞րս հրաւիրես, եւ ո՞չ պատկառիս ի շքեղ պատուոյ նորա։ 92 Դարձեալ եւ զտէրդ աշխարհաց ի կարաւտութի՞ւն ածցես եւ ի տեղւոջ կարծես. զդա գիտեա տեղի ամենեցուն եւ զամենեցուն կարաւտութիւն բառնալ։ 93 Ոչ ի տեղւոջէ այտի երեւեցաւ դա պատուական, այլ տեղիդ դովաւ շքեղացաւ։ 94 Սակաւիկ մի սպիտակ ձորձով զարհուրեցար, յորժամ բուռն հայրենի փառաւքն տեսցես, յայնժամ եւ ոչ զմի տեղի յերկրաւոր պատուականաց աստի դմա համարեսցիս արժանի. այլ բարբառն որ եկն ի վերուստ` զայն գիտեա դմա տեղի եւ փառս եւ վայելչութիւն անպատում. եւ դու յայն հայեաց, զհետ այնր ձայնի լեր կաթոգին։ 95 Այժմ աչք մարմնոյդ լցան լուսով, ապա բոլորովին իսկ դու լուսալի լինիս. զի եւ դու իսկ քեզ հազիւ կարիցես հասու լինել։ 96 Այլ տէրդ արքայութեան` չէ կարաւտ տաղաւարաց. ամպովն արժան էր քեզ ուսանել, որ եհար ժողովրդեանն տաղաւարս յանապատի անբաւ բազմութեանն. ամպն էր բաւական հովանի, եւ զբոլոր գիշերն լոյս հրոյ առաջնորդէր. եւ եթէ ի չարսն այնպէս գթայր, ո՛րչափ եւս առաւել ի ձեզ տառապեալս։ 97 Զամենայն ինչ թողէք եւ զհետ դորա շրջիք. զի՛նչ ասէ ձեզ` լուարուք, եւ զամենայն բարի կամս ձեր` դա կատարէ։ 98 Անդէն իսկ ի տեղւոջդ փոքր մի աղէխարշեցայք ի տապոյ փառաց դորա, արագ արագ թանձրացոյց զամպն ի վերայ ձեր. եթէ սակաւ մի յամեալ էր` եւ դուք եւ տեղիդ բոցակէզ լնէիք. նա եւ ի բնական ջերմութենէս աստի են տեղիք, ուր ամարանի հրդեհք բորբոքին. եւ եթէ մասնաւոր լոյս այդպիսի սաստիկ տապով հարկանէ` զի՞նչ կարծես զինքնածագն լոյս, եթէ թոյլ տայր որ ունէր զծով եւ զցամաք` առ հասարակ կիզոյր։ 99 Յայնմ լուսոյ ճաճանչ սակաւ մի երեւեցաւ Պաւղոսի. թէպէտ եւ ոչ այրեաց զմարմին նորա, զլոյս աչաց նորա եկէզ. թէպէտ եւ այլ շնորհեցաւ նմա, զառաջինն կորոյս։ 100 Ողորմութեամբ իւրով ծածկեալ ունի ինքն զինքն, գրէ թէ ոչ բաւեն տեսանել զաստուածութիւն նորա։ 101 Տեսե՞ր, ուր խոնարհութեամբ խաւսի Աստուած ընդ արարածս, զմարդասիրութիւնն իւր յայտնէ. եթէ որպէս էրն` եւ յայտնէր զինքն, եղեալքս յապականութիւն դառնային առաջի նորա։
    102 Արդ մի՛, տէր Պետրոս, բարիոք թուեսցի առնել դմա տաղաւարս, զի չէ ժամանակդ այդպիսի գործոյ, եւ ոչ դու ունիս կազմած շինողաց. չես տեղեակ հիւսնութեան, եւ ոչ գիտես յորմ կագել քարինս։ 103 Վարդապետ անուանեցաւ եւ զիւր արուեստն ոչ թաքոյց ի քէն. բայց եթէ դու մոռացկոտ ինչ իցես, ես ոչ գիտեմ. հանապազ քո առաջի գործեաց եւ գործէ, եւ յոյժ կամի զի ուսջիք եւ բանիւք եւ գործովք, որպէս ինքն առանց մարմնաւոր աշխատութեանց վարէ զարուեստն, ի դոյն նահատակութիւն եւ զձեզ կրթէ։ 104 Մի՛ ընդ քուն խաւսիր եւ մի՛ զճշմարտութիւնն երազակոծ եղեալ` այլ ընդ այլոյ պատմես. յերկնաւոր մանրագորս հոտոտեցար, զհետ հետոց դորա ուսիր վերաբերիլ. ի ստուերաշուք տարերցս ելանել փութացիր, քան նստել ընդ սովաւ. յանապական լուսոյն ի ծմակային տեղիս մի՛ աղաչեր բնակել զայդպիսի չքնաղ լոյս. թէ եւ ջրայինքն տեսանէին՝ ի ցամաք դիմէին, եւ եթէ ի սանդարամետականսն ծագէր` ի վեր կորզեալ ածէր զամենեսեան. եթէ գոյր իշխանութիւն` հրեշտակաց թողեալ զայն երկնից լոյսն` առ այդ լոյսդ իջանէին։ 105 Այդ լոյս յերկնից յերկիր երեւի, զերկրաւորս յերկինս տանի հանէ. եւ յորժամ յերկրէ ի վեր ծագէ, զվերինսն ի վայր խոնարհեցուցանէ. այդ լուսով ետես Յակոբ զտէր լուսեղէն սանդղոցն. ի լուսեղէն տեղիս բնակեալ էր Եղիա, զայն լոյս թողեալ` առ այս լոյս խոնարհեցաւ եւ եկն. յայդ լոյս աւանդեալ էր Մովսէս, ազդեցաւ նմա ի Նաբաւ լերինն, փութացաւ եկն առ անձկալիդ։ 106 Տեսանե՞ս զիարդ փարին երկոքեան զլուսովն. չյագին բազում բանիւն զոր խաւսինն ընդ նմա. ի ծագել այդ լուսոյ` արեգակն խաւարեցաւ, որպէս աստեղք յարեգականէ. արեգակն ի դմանէ չերեւեցաւ։ 107 Եւ քեզ յոյժ երանի տամ, զայդ տեսեր եւ յայն հրաւիրեցար. ամենայն աշակերտ զվարդապետին արուեստն փութայ ուսանել։ 108 Ո՞չ ի քոց տաղաւարաց անտի եհան դա զքեզ. խզկունս իմն արարեալ ձեր ի ծովեզերին, վասն այդր լուսոյ` ետ թողուլ ձեզ զայն, զի յայդ թեւակոխեսջիք, ընդ այդ ընդելջիք, զայդիւ եկեսջիք, ի դոյն խոկասջիք, դմին արժանի լիջիք զգենուլ։ 109 Չի՞ք տեսեալ զազգ թռչնոցդ. ձագուցն յորժամ թեւքն թաւացեալ հաստանան` ոչ ընթացս ունին ի վերայ բունոցն, այլ ի հայրենի արուեստ վերաբերին. զոր տեսանենն` զմտաւ ածեն զայն. մինչդեռ մատաղաբոյս են թեւքն` անդէն ի տեղւոջն ստէպ ստէպ շարժին. յորժամ բոլոր վարազաթեւք աճեցեալ մեծանան` տակաւին ի վեր վազեն ոստախաղաց լինելով եւ աներկիւղք եղեալ յանկանելոյ, ապա բարձրացեալ ի վերոյ աւդոց ճախրեն զլերամբք, թռուցեալ առ ամպովք քերեն, անկասկածք անցանեն գնալ յերկրասող վնասակարացս։
    110 Աւրինակաւ իմն Տէր զձեզ ուսուցանէ. կրթեաց ի նշանս եւ յարուեստս մեծամեծս, զի ամենայնիւ զձեզ յինքն սպասաւորեալ միացուսցէ, զի եւ դուք զայլս ի մահուանէ ի կեանս որսասջիք. արար զձեզ կիրթս եւ հմուտս եւ տեղեկագոյնս, զի իցէք պատճառք կենաց ամենայն աշխարհի։ 111 Բայց դու որ ոչ էիր ի լերին անդ, մի՛ իբրեւ զանուն լուսոյն լսես` առ այսմ լոյս հարցին կացցեն միտք քո. զայս լոյս հանապազ տեսանեմք, ոչ յիմարիմք եւ ոչ թմբրիմք, եւ ոչ ամենեւին երկիւղ ինչ անկանի ի սիրտս մեր. այլ որ զցայգն եմք` նոյն եմք եւ զցերեկն. վասն զի նիւթեղէն արարած է, եւ մեզ ի սպասաւորութիւն առեալ. պղտոր, մթին, փոշէխառն, մրրկեալ, խթացեալ տեսեր, եւ ոչ զերկինսն վերինս կարէ ցուցանել. եւ այնչափ աւտար է յայնմ լուսոյ, որպէս եւ նկարեալն ի կենդանւոյ։ 112 Որպէս եւ ինքն աստուածութիւնն բազում մասամբք երեւեցաւ մարգարէիցն, եւ մի ոք ի նոցանէ զԱստուած ոչ կարաց տեսանել. այլ նմանութեամբքն որով տեսին` բաւական համարեցան. հանգեան կամաւք իւրեանց եւ կատարեցան բանք նոցա գործովք։ 113 Որպէս եւ այսաւր ի լերինն երեւեցաւ, այն է զոր հանապազ տեսանէին. այլ ոչ այսաւր նոյնպէս տեսին, եւ ոչ այլ ընդ այլոյ զայլ ոք Քրիստոս տեսին. որ էրն` զնոյն տեսին, ոչ նոյնպէս գձուձ. փոքր մի վերագոյն քան զառաջինն տեսին եւ թմբրեցան ի նշանաց անտի. եւ եթէ աւելի քան զձեզ կարծէիք` այլ ոչ ինչ ի վեր հայէին միտք ձեր։ 114 Աստուծոյ նշանագործութիւն բոլոր արարածքս են. զաշխարհս ոչ ի նշանս ինչ արարեալ է ումեք, զի եւ գոյր իսկ ոք ոչ յառաջ քան զաշխարհ. եւ նա բնութեամբ ունի զբարերարութիւնն. զոր ինչ կամի` կարէ առնել, ոչ ի պէտս իւրոյ անկարաւտ բնութեանն, այլ ի յեղելոցս ի լրումն առանց պակասութեան. եւ զմարդ սիրէ քան զբոլոր արարածս. եւ կամի ի ձեռն նշանացն` զի զանեղ բնութիւնն ծանիցեն, եւ ի ճանաչելոյ անտի լիցի սիրոյ բարեկամութիւն եւ դարձեալ եւս վերագոյնս ձգիցէ, որպէս թէ իւր իսկ առնիցէ գահակից։ 115 Զոր եւ այսաւր առ ձեզ նորին սիրոյ եցոյց զաւրութիւն, ոչ երկրաւոր նշանաւք, այլ երկնից մասնաւորութեամբ. ցայսաւր զմարմնականսն տեսանէիք իբրեւ զմարդ, վարդապետ կարդայիք, ըստ մարդկութեան եւեթ իմանայիք զզարմացումնդ. վասն այսորիկ փարատեաց ի նոցանէ զմարմնաւոր տգիտութիւնն, զի երկնաւոր յայտնութեամբն կրթեսցէ զնոսա, եւ մի՛ համակ զմարմնականաւքն եկեսցեն. որպէս եւ ասէ գիրն, եթէ Յայլակերպս եղեւ առաջի նոցա։ 116 Յայլակերպսն ոչ այլ ինչ է իմանալ, այլ աստուածակերպ երեւեցաւ առաջի նոցա, զի եւ զնոսա յայն կերպարանս փոխեաց ի ժամանակի իւրում. կրթեցան աչք նոցա հայել ի մարմնաւորութիւնն Տեառն. ո՛չ կարացին խորհուրդք նոցա համբառնալ յերկինս. ընդհարան աչք նոցա ի լոյս փառաց նորա, կարացին զարժանի էութիւն նորա իմանալ։ 117 Ի բազում բարձր տեղիս ելեալ էին նոքա ընդ Տեառն, այլ ոչ մտաւք. այնպիսի տեսիլ եղոյց նոցա այն աւր զիմանալի լոյսն, զի կրթեսցէ զնոսա յեւս առաւելութիւն։ 118 Ըստ մարմնոյ ի լեառն ելին, մտաւք վերացոյց յամենայն աշխարհական ցանկութեանցս. բարձր է լեառն քան զքաղաքս, զնոսա քան զբնաւ աշխարհս բարձրացոյց։ 119 Երբեմն ելին ընդ Տեառն ի Գալիլեայ ի լեառնն` ուր զերանութիւնսն աւետարանեաց նոցա. բանս երկնաւորս լուան, այլ միտք նոցա ոչ ինչ բարձաւ ի յերկրաւորացս. իսկ աստ բանիւք ինչ ոչ խաւսեցաւ ընդ նոսա. լուսով երկնացոյց զլեառնն, եւ լռութեամբ երկնաւորս արար զնոսա։
    120 Է իսկ ի բնութեանս մերում, յորժամ շրջիմք ի բազմամբոխ քաղաքի, զքաղաքական կարգսն սիրեմք ուսանել. յաճախագոյն պշնումք ընդ փառս երկրաւորս, եւ խոնարհին միտք մեր յիրս երկրաւորս ապականացուս. եւ եթէ ոչ մեծաւ պատրաստութեամբ զգոյշ կայցես անձին քում, հազիւ կարասցես ապրել ի պատիր զբաւսանաց աշխարհիս։ 121 Վասն որոյ եւ Մովսէս հանեալ զժողովուրդն յԵգիպտոսէ, շրջան առ յանապատի անդ ամս քառասուն, եւ ապա կարաց լինել նոցա աւրէնսդիր. իսկ իբրեւ բնակեցան ի քաղաքս բազմամարդիս, եւ զեդեալ աւրէնսն ոչ կարացին պահել։ 122 Եւ է ճշմարիտ, որ ընդ երկիրն պշնու` զերկինս ոչ կարէ տեսանել։ 123 Ապա եւ Տէր մեր իբրեւ յԵգիպտոսէ եհան զաշակերտսն ի լեառն անդր, եւ ուսոյց նոցա զանգիր աւրէնս երկնից. քանզի եւ մեր տեղին առաջին անգիր էր։ 124 Գիր զմարմնականացն խաւսի, անգրութիւն զանմարմին էութիւնն ցուցանէ։ 125 Գիր` զմահն Մովսէսի պատմէ, իսկ անգրութիւն` զյայտնութիւն Տեառն առ աշակերտսն։ 126 Գիրն ինքն անցական է, եւ զանցաւոր աշխարհս արկանէ ընդ պատմութեամբ. անգիրն յինքեան գրէ զանցաւորս, զի անանցս արասցէ։ 127 Գիրն զվերանալն Եղիայի նիւթական պատուականաւքս ասէ. անգրութիւն զերեւումն Տեառն եւ զեղիայեանց։ 128 Ոչ իբրեւ այլք յայլում նստեալք եւ եկեալք, այլ ինքն ինքեամբ երեւեցաւ ի վերոյ քան զերկինս. ոչ այրեցող բնութիւն` մարմնականացս ահ արկանելով, այլ լոյս փափուկ եւ արարող, որպէս եւ ժառանգաւորաց արքայութեան` յանմարմնականաց տեղիսն զգենուլ։ 129 Այնպիսի տէր երեւեալ, եւ ըստ իւրում էական բնութեանն շնորհեաց եւ ծառայիցն զնոյն փառաւորութիւն. զի եթէ ոչ այնպէս էին, եւ ոչ մերձենալ կարէին ի հուրն ամենակէզ։ 130 Եւ պետրոսեանք որք տեսող են աստուածային փառացն, եւ նոքա ի վեր կորզեցին ի ծանր մարմնականացս, հասանելով մինչեւ յիմանալի հրեշտակաց բնակութիւնս. անցեալ կային գեր ի վերոյ մահուամբ, որպէս եւ երեքն` սոյնպէս եւ երիւքն. ոչ միայն չերկնչել ի մահուանէ, այլ եւ ի բազում տեղիս հալածական առնել զմահ ի մարդկանէ. քանզի յոյժ մեծացաւ աղքատութիւնն նոցա։ 131 Ելին իբրեւ զերկչոտս գտանել ի վերոյ քան զերկիւղ. ելին իբրեւ ընդ որդւոյ մարդոյ, զնոյն տեսին անդ որդի Աստուծոյ. ելին տգիտագոյնք, ուսան անդ զկատարեալ գիտութիւն. ելին ընդ այնմ զոր գիտէին ծնեալ ի կուսէ, իմացան անդ զնոյն ծնեալ ի Հաւրէ յառաջ քան զաշխարհս. ելին ընդ այնմ` որ մկրտեալն էր ի Յովհաննէ, տեսին անդ զնոյն` որ բնակեալն էր ի ճառագայթս անմատոյց լուսոյ փառաց իւրոց. ելին ընդ այնմ` որ հետիոտս վաստակէր գնալով, զնոյն իմացան անդ որ նստի ի կառս քերովբէականս. ելին ընդ այնմ` որում Հրեայքն սպառնային զմահն, զնոյն գիտացին տէր մահու եւ կենաց. ելին ընդ այնմ` զոր աղաչէինն մի՛ մատնել զինքն ի մահ, իմացան եթէ ոչ սա երթայ ի մեռեալս` աբրահամեանք ոչ կարեն գալ առ մովսիսեանս. եւ զոր արգելուինն ի մահուանէ, յառաջ քան զժամանակն փութային տեսանել զմահ նորա։ 132 Արքայութեան պատճառանաւք եհան զնոսա ի լեառն անդր. իմաստնացոյց եթէ առանց մահու միածնին ոչ ոք կարէ ժառանգել զարքայութիւնն։
    133 Եւ իբրեւ երկոքեան հատածքս այս ունին յինքեանս զերկնաւորս եւ զերկրաւոր բարութիւնս, առ ի՞նչ արդեաւք պատուիրէր Տէր մեր աշակերտացն եւ ասէր, ամենեւին չասել ումեք զմեծ յայտնութիւնն որ երեւեցաւ նոցա։ 134 Այս սովորութիւն է վարդապետութեանն Քրիստոսի. յորժամ զմարդասիրութիւնն ցուցանէր բժշկելով` առ ախտաժետս նոցա բազմաց ի նոցանէն զնոյն պատուիրէր։ 135 Մի՛ ումեք, ասէ, ասիցէք վայրապար կամ ի գիւղս կամ ի քաղաքս. զի եւ դու զնոյն ուսանիցիս չառնել աշխարհագոյժ զողորմութիւնս քո. ապա եթէ պիտոյ եւս է ցուցանել, փոխանակ բանից գործքն քարոզեսցեն։ 136 Աստուած զբոլոր աշխարհս արար եւ ետ մեզ, եւ երախտիս ինչ ոչ համարեցաւ մեզ, բայց միայն ճանաչել զնա եւ զհետ երթալ կամաց նորա։ 137 Պատուիրեաց աշակերտացն լինել աստուածանման. քանզի ժառանգ իւր հաստատեաց զնոսա եւ նոքաւք զամենայն աշխարհ. յորժամ Աստուծով առնիցեն զամենայն մեծամեծս վարդապետին իւրեանց, ծածկագիտին միայն աւանդեսցեն զխորհուրդսն։ 138 Դարձեալ եւ յոյժ խնայեաց ի նոսա. միթէ ըստ մարմնոյ ինչ պարծեսցին վասն մեծամեծ սքանչելեացն` զոր եւ գործեցին եւ տեսին անդ. զի ընդ մէջ թշնամեաց շրջէին եւ ոչ բարեկամաց, եւ աւելի առաջի կեղծաւոր մեկնչաց, որ իբրեւ զճանճս կեղասէրք էին, ուր գտցեն թարախս` առաւել եւս զայրացուցանեն զվէրն. չարագոյն եւս քան զայս լինէին բանք նենգաւոր մարդոց. որպէս եւ եղեն իսկ նոքա պատճառք մահու ժողովրդեանն, ոչ միայն հողածին մարմնոյ, այլ եւ անմահ ոգւոյ սպանողք։
    139 Պատուիրեաց նոր նորոգելոցն` որք արբին զճաշակս նոր գինւոյն, մի՛ արկցեն ի տիկսն զզաւրութիւն գինւոյն ի հինսն, զի ոչ հանդարտեն ընդունել զոյժ նորա. արգել զնոսա ի մեծ վնասէն. քանզի գիտէր եթէ տիկքն պատառին եւ գինին հեղու ի կորուստ նոցա, որպէս առ Կայիափայիւն իսկ երեւեցաւ. զի յորժամ տեսանիցէք զորդի մարդոյ զի նստի ընդ աջմէ զաւրութեանն Աստուծոյ, իբրեւ զտիկ հին ցելաւ ի պատառել պատմուճանին իւրոյ. բոլոր ինքն հեղաւ անկաւ յաստուածային աշտիճանէն. եւ եթէ ի Տեառն բանից անտի այնպէս զարկան անկան գանալիք, զի՞նչ համարիցիս դու` եթէ յաշակերտաց անտի լուեալ էր վասն երկնաւոր սքանչելեացն. ո՞չ ահա իբրեւ զհուր բորբոքէին ընդդէմ նոցա, այրէին զանձինս եւ զնոսա առ հասարակ։ 140 Քանզի յորժամ լսէին ի նոցանէ` անդէն հարցանէին ցնոսա, զի՞նչ էր առաւելութիւն վերին տեսլեանն։ 141 Եւ եթէ վասն Մովսէսի եւ Եղիայի պատմէին նոցա` սուտ համարէին, զի ոչ կարէին յայտ ուրեք ցուցանել. թէ ասէին` եկին երեւեցան եւ գնացին, զայն ոչ արդար համարէին, քանզի ոչ ունէին զհաւատոցն գիտութիւն. յայնժամ եւ զոր աչաւքն իսկ տեսեալ էր ի Տեառնէ` չհաւատային։ 142 Դարձեալ թէ եւ վասն սպիտակ ձորձոցն ինչ ասէին, կրկին կորուստ կորստականացն իսկ հասանէր, կամ լսէին իսկ ոչ զբանս նոցա, կամ ի մէջ բերէին զսպիտակ ձորձս նոցա. քանզի երկրապիշք միայն էին եւ անհաւատ լսելիք, զիմանալի յայտնութիւնն ոչ կարէին տեսանել. եւ նոքա ի լերին անդ մարմնաւոր ինչ յայտնութիւն ոչ տեսին, այլ երկնաւոր զաւրութիւն իմանալով, զայն` որոյ ի յայտնութիւնն նա միայն գիտէ, եւ ում կամի ինքն յայտնէ ըստ մասանց, եւ մտացն միայն ծոց բաւէ ժողովելով, այլ ոչ բանիւ պատմել եւ սփռել ի լսելիս ուրուք. զի որ բանիւ գծագրի` ընդ մարմնաձեւութեամբ անկանի երեւումն նորա. իսկ երկնաւոր փառքն յայսմանէ վերագոյն են, եւ ի մարդկանէ եւ ի հրեշտակաց։ 143 Լուր Պաւղոսի առաքելոյ, որ ոչ միայն ի լեառն բարձրացաւ, այլ եւ յերկինս երրորդ եւ ի դրախտին, եւ զպատրաստութիւն սրբոցն ետես, եւ զբարբառ պարգեւատուին լուաւ, այլ դէմ յանդիման ոչ կարաց հանդիպել. եւ բարբառ որ եկն նմա ի վերուստ ըստ մասանց` զզաւրութիւն բանիցն ոչ ումեք կարաց երկրորդել։ 144 Նոյնպէս եւ վասն երկնաւոր պարգեւացն` զի պատրաստեալ պահին` զայն ասաց. այլ ի պատուական երկրաւորաց աստի նմանել ումեք ոչ կարաց, իբրեւ է ճշմարիտ հանդերձեալ. եւ մեք յայն եմք յուսացեալք` զոր Պաւղոսն ետես եւ պատմել ոչ կարաց. հաւատացեալք ի Քրիստոս լիով իմանան եւ զիմացեալն տեսանեն. եւ յուսով այնպէս ակն ունիմք` որպէս եւ երանելին Պաւղոս։
    145 Արդ վասն այսր ամենայնի զոր Առաքեալքն ի լերին անդ տեսին Հոգւով Սրբով, չհրամայեաց պատմել ի լսելիս թերահաւատ ժողովրդեանն. մի` զի կարէին իսկ ոչ նոքա պատմողք լինել. միւս եւս` որոց պատմէինն` նոքա ոչ էին արժանի լսել։ 146 Որպէս եւ ինքն Տէր յառաջագոյն ուսոյց յԱռաքեալսն. Մի՛ տայք, ասէ, զսրբութիւն շանց, եւ մի՛ արկանէք զմարգարիտս ձեր առաջի խոզաց. շան` սուրբ եւ պիղծ կերակուր ընդ մի համարեալ են. եւ խոզի քան զպատուական մարգարիտ ընդ պարանոցի` խոհերական տիղմ յոր թաւալի` լաւ թուի. զայս տեսանել` չար պարգեւաց տուողին թուի, եւ եւս չարագոյն արտաքին տեսողաց։ 147 Վասն որոյ եւ Տէր մեր զլուսաւոր խորհուրդն լուսոյ մանկանցն յայտնեաց, զի եղիցին վկայք ճշմարտութեանն լուսոյն` որ երեւեցաւ նոցա ի լերին անդ. եւ նովին լուսով լուացեալք կայցեն մնասցեն իբրեւ զանստուեր ճառագայթս. եւ նոքին եղիցին քարոզք լուսաւորութեան նորա, որք եղեն իսկ եւ կատարեցան. եւ ամենայն արարածք որք նստէին ի խաւարի եւ ի ստուերս մահու` յայն լոյսն յանանց դիմեցին, եւ նովին լուսովն լուսաւորեցան եւ լուսաւորեցին մինչեւ յերկրորդ յայտնութիւն նորին լուսոյ. եւ նոյն Տէր գալոց է լուսաւոր ամպովք յերկնից ամենայն լուսաւոր զաւրաւք երկնաւորաւք. եւ ի նոյն լոյս լուսաւորին մեռեալք, եւ կենդանիք ամենայն արժանաւորք` յանփոփոխ եւ յանվախճան յաւիտեանս։
    148 Յոյժ կասկած եղեւ մտաց իմոց իբրեւ մերձ եղէ ի կատարած ճառիս. ապա յիշեցի եթէ իրք անխնդիրք մնացին ի միջի սորա. քանզի փոքր ի շատէ տեղեկագոյն եմ խուզող մտաց` որ անմեղութեամբ քննեն զզաւրութիւն բանին ի շահն անձանց եւ ի փառս սուրբ եկեղեցւոյ։ 149 Տեսանեմք իսկ աստէն եւ ի մերում աշխարհիս, բազումք վարեցեալք առաքինութեամբ անսխալ հաւատովք ըստ առաքելական կանոնին, յորոց ցնծացեալ բերկրի սուրբ եկեղեցի հեթանոսաց։ 150 Զայս հաւատ յանձին պահելով դեգերէին յուսումնասիրութեան ուխտաւոր մանկունք Հայոց մեծաց, զանձինս պարապեցուցեալ ի վաճառաշահ աւգտից. ոչ ինչ ընթանան զհետ ընչաւէտ մեծութեան, այլ գործ հանապազորդ այնպիսեացն՝ պահք եւ աղաւթք, զանձինս պահել յամենայն ոգէսպան վնասուց։ 151 Այլ հարցք եւ խնդիրք վասն ծածկեալ բանին զոր ընթեռնուն ի սուրբ կտակարանս, գիտեմ զի հարցանեն յայսմ ճառի ցմիմեանս եւ ցիս. Յարեաւ, ասեն, Մովսէսէ ի մեռելոց մարմնով եւ եկն ի Նաբաւ լեառն առ Տէրն մեր. Եղիայի ահա չէր ինչ խափան, որպէս վերացաւն երագ` ահա երագագոյն եւս գայր. Մովսէսի ընդ այն ինչ ոչ զարմանամք եթէ ընդ Եղիայի արագութեամբ գտաւ. այլ եթէ մարմնով յարեաւ եկ կամ եթէ հոգւով` կերպարանեցաւ առաջի նոցա։ 152 Եթէ մարմնով յարեաւ` ճշմարիտ վիշտ եղեւ նմա, այն որ աղաչէր զԱստուած միանգամ չմեռանել` կրկի՞ն արդեաւք զմահ ճաշակեաց. մանաւանդ զի զԵղիա ետես յանմահութեան, եւ զՏէր հայրենի փառաւքն յարքայութեան. եւ ինքն անդ եւս ի հողոյ եկեալ եւ անդէն արագ արագ դառնայր. կարի դժուարագոյն է տեղիդ ասեն։
    153 Ինձ ոչ ծանրագոյն թուի հարցուածդ. է ինչ որ ի գրոց ունիմ առնել անդրէն պատասխանի, եւ է ինչ որ յանգիր էութենէն` հայելով յաստուածային զաւրութիւն. եւ ընդդէմք ինչ ոչ են միմեանց. քանզի գիրն ի լսելիս ազդէ զաստուածային պատուիրանս, իսկ անգրութիւնն` յաներեւոյթ մտացն տախտակս. եւ են երկոքեան աստուածատուր շնորհք, զոր աչք տեսանեն, շրթունք ընթեռնուն, ականջք լսեն. առանց գրոց միտք բերեն զմեկնութիւն։ 154 Արդ քաջ մտառուացն մեծ է որովայն եւ անձանձրոյթ է ծովն եւ անծանրանալի է բազմութիւն բեռինն. որչափ եւ անկանի ի ներքս, ոչ յագեալ շատանայ բազմութեամբն. աղաչելով զԱստուած` ընկալեալ զերկակն եւ երրեկին կարիցէ հասու լինել. որպէս եւ է տեսանել, որք առանց գրոյ խորամուխ եղեն ի սէր որդւոյն Աստուծոյ` ճշմարտութեամբ հասու եղեն գրելոցն, եւ ոչ ինչ ծածկեցաւ ի նոցանէ յանգիր աւրինացն Աստուծոյ. որպէս եւ ինքն իսկ Առաքեալ ասէ. Զի այն զոր կամքն յաղաւթս` որպէս արժան իցէ ոչ գիտեմք, այլ ինքն Հոգին հասանէ ի թիկունս` ի հեծութիւնս անմռունչս բարեխաւսէ առ Աստուած։ 155 Ամենայն սուրբք առանց բանի պատմութեան խաւսին ընդ Աստուծոյ, եւ առանց ձայնի արձակելոյ ի վերուստ` լսեն կամաց նորա. եւ զոր ասենն եւ զոր լսենն` ընդ գրով արկանել ոչ կարեն, եւ առաքինի գործովք իւրեանց յայտնի առնեն զանգիր աւրէնսն Աստուծոյ։ 156 Եւ յորժամ զայսպիսի զաւրութիւն յոգիս մեր հետազաւտեմք, կարեմք զծածուկս բանին Աստուծոյ ծածկապէս իմանալ, եւ զտուչութիւն պարգեւին որ շնորհեաց մեզ` արտաբերեմք բարբառով. զի եւ յայլոց լսելիս ազդիցէ հնչումն երկնաւոր։
    157 Յարոյց Եղիա զմեռեալ եւ երկուս Եղիշա, եւ կրկնամահ ոք ոչ ասէ նոցա, այլ մի կեանք եւ մի մահ. եւ Տէր մեր յարոյց զմեռեալս, նոյն ասի եւ նոցա. այսքանք էին եւ Մովսէսի. քանզի յառաջին մահուան իւրում ոչ հիւանդացաւ. ինքն Տէրն կոչեաց զնա ի լեառն, եւ ինքն Տէրն որպէս եւ զտէր առանց չարչարանաց աւանդեաց զնա գերեզմանին։ 158 Այսմ եւ մահ իսկ ոչ է արժան ասել` այլ եւ փոփոխումն. Դաւիթ եւ զայս քուն իսկ անուանեաց. Ես ննջեցի եւ ի քուն եղէ, զարթեայ եւ Տէր ընդունելի մեր է։ 159 Դու իսկ որ հարցանեսդ` ո՞չ հանապազաւր ի քուն մտանես, ընդ առաւաւտն յարուցեալ կանգնիս. ոչ ինչ տրտմիս յաղագս յառնելոյն. զի գիտես եթէ անդէն հասանէ ընդկողմանել։ 160 Ապա թէ ասիցես թէ այս դիւրագոյն է եւ այն դժուարագոյն, մի՛ ասեր, սուտ կարծես. հազար անգամ մահն Մովսէսի դիւրագոյն է, քան զքունդ քո։ 161 Եթէ քաղցեալ եւ ծարաւի ի քուն մտանիցես, յար ուտես եւ ոչ յագիս. աղբեր աղբեր շրջիս եւ ոչ ըմպես. եւ եթէ բռնադատեցար ինչ աւելի քան զչափն անքուն, զառաւաւտն ցանկաս տեսանել. եւ եթէ պայմանաւ կերակրոցն եւ առողջութեամբ մարմնոցդ դէպ եղեւ քեզ շարժել զաղտեղութիւն, եւ կամ լինիս երազակոծ, այսր եւ անդր միտքդ դրդուին, որով ի տուընջեան քեզ չարաւ թուիցին. եւ չիք իսկ ամենեւին խաղաղութիւն ի մերում շարժմունս։ 162 Իսկ յայսմանէ Տէրն մեր զՄովսէս պարկեշտագոյնս ամփոփեաց. ծերութիւն ոչ թարշամեցոյց զգեղ նորա, եւ հիւանդութիւն ոչ ապականեաց զմարմին նորա, ոչ յառաջնում նուագին հեծութեամբ էջ ի դժոխս, եւ ոչ ի վերջնում հրաժարելս ի Տեառնէ դանդաղեցաւ ինչ թերեւս. եւ վասն այնորիկ Աստուած ինքնին իսկ ամփոփեացÉ սա ի մահ անդր. ի ձեռն նորա փոխեաց զնա եւ ծածկեաց. եւ ձայն նորա կոչեաց զնա, եւ զամպն հովանի արար ի վերայ նոցա. նոյն ինքն փութանակի ած առ սիրելին իւր զՄովսէս, որպէս եւ ինքն Տէրն մեր ասէ. Հայր յարուցանէ զմեռեալս եւ կենդանի առնէ։ 163 Յարոյց Որդի զՂազար կարդալով առ Հայր. յարոյց զՄովսէս Հայր միաբանութեամբ Որդւոյ, զի երեւեցան իսկ առ նմա. ըստ այսմ իմասջիր զանքակ միաբանութիւնն Սուրբ Երրորդութեանն, եւ յարարչութեան եւ ի փրկութեան եւ ի նշանագործութեան եւ ի յարութեան նորոգմանն։ 164 Եւ վասն Մովսէսի յարութեանն մարմնովն մի՛ ինչ տկարասցին միտք ուրուք. չէ ճառ բանիցս այսոցիկ առակ աւրինակի, որպէս մեծատանն ի դժոխս եւ կամ Աբրահամու եւ Ղազարու յարքայութեանն. այն զհանդերձելոցն յայտ առնէ։ 165 Տեսեր եւ յաշակերտաց անտի չիք ոք այնմ վկայ. քանզի ծածուկքն Աստուծոյ միայն են յայտնի. իսկ որ ճշմարտիւս երեւեցան, զայս եւ մարդիկ ընդ Աստուծոյ կարացին տեսանել։
    166 Բայց ես յոյժ աղաչեմ զամենեսեան, ինչ որ յերկրէ եւ այսր է` բազում այն է որ քննի իմաստուն մտաց, եւ սակաւ այն է որ ծածկի ի մէնջ. իսկ առ աստուածութիւնն եւ ոչ քան զական քթթումն` անկանի ընդ գիտութեամբ. զի ետ վէմն զջուրն` զայն գիտեմք ամենեքեան. ո՞րպէս ետ, ծածկեալ ի մէնջ. ո՞րպէս երթայր զհետ նոցա, թարգմանէ մեզ Պաւղոս. զիա՞րդ գնայր առանց ոտից, զայն եւ ոչ Պաւղոս գիտէր. նոյն իսկ Պաւղոս զվերանալն իւր յերկինս` զնշան ճանապարհին եթէ հարցանես` ոչ գիտէ պատմել։ 167 Զի եկն Մովսէս ի մեռելոց մարմնով` հաւատամք ճշմարիտ. ո՞րպէս եկն, եւ ոչ ինքն Մովսէս գիտէ։ 168 Հաւատամք եթէ կերան անմարմինքն զճաշն Աբրահամու. նոյնպէս հաւատամք եթէ եկին Մովսէս եւ Եղիա առ Տէրն մեր ի Թաբովր. եւ եթէ ոք յայսմանէ յերկբայս լինի, երեք սիւնքն մեզ վկայեն դարձեալ. եւ եթէ այլ ոք անհանճար մտաւք ասիցէ, եթէ կերպարանաւ միայն երեւեցան, այդմ չէ հնար, մի՛ հաւատար. ստուեր ի հայելւոջ երեւին բանք. ոչ ստեն աստուածային գիրք` ուր առակն է. ոչ ի մարդկանէ խնդրեն վկայ, այլ մտաց իմացուցանեն զմեկնութիւն բանին. իսկ ուր ճշմարտութիւնն է, յայտնի երեւի պարզաբանութիւնն։
    169 Ասաց Եսայի. Տեսի զՏէր յաթոռ բարձրութեան. ճշմարիտ էր տեսիլն, այլ ոչ զորպիսութիւնն կարէր տեսիլն ցուցանել մեզ. ուր կամի Աստուած` առակաւք խաւսի ընդ ծառայս իւր մարգարէս. եւ ուր եւս խոնարհութեամբ խաւսի` եւ զինքն թանձրացուցանէ, որչափ բաւէ մեր բնութիւնս տեսանել. եւ վկայս ածէ հրաշակերտս եւ ի հրեշտակաց եւ ի մարդկանէ արդարոց. է զի ի կենդանեաց եւ է զի ի մեռելոց։ 170 Սոյնպէս եւ յայսմ տեղւոջ բազում ինչ նշանս արար Աստուած ի ձեռն Մովսէսի, եւ մեծարեաց զնա քան զամենայն մարգարէսն. զսա յարոյց ի մեռելոց, զսա տեսաք զի կայր եւ խաւսէր ընդ Քրիստոսի. որպէս տեսաքն եւ վկայեմք, որպիսութիւն յարութեան նորա` Տեառն միայն յայտնի։ 171 Այլ զի եկին Մովսէս եւ Եղիա եւ խաւսեցան ընդ Քրիստոսի եւ տեսին երեք Առաքեալքն, վկայեմք ճշմարիտ բանից նոցա. եւ որ յաչս մեր անհնար է, Աստուծոյ ամենայն ինչ հնարաւոր է։
    172 Այլ վասն լերինն գեղեցկութեան եւ վայրացն վայելչութեան` եթէ կամիք ախորժելով ունկն դնել, սակաւիկ մի երկրորդեցից ձեզ զտեսիլ ցանկալի տեղւոյն։ 173 Լսելով յԱւետարանէն գիտէք ամենեքեան զտեղին. բայց մեր եւ անձամբ իսկ հասեալ եւ աչաւք տեսեալ, ոչ յատուկ միայն առանձինն, այլ բազում ընկերակցաւք. որոց եւ կա՛մ իսկ եղեւ ոմանց մնալ ի լերինն, ոչ ըստ մարմնոյ ախորժութեամբ բաղձանաց, այլ առ գութ սիրոյն Քրիստոսի։ 174 Քանզի բնակեալ են անդ բազմութիւն սքանչելի եղբարց, որք հոգւով յաճախագոյն վարին՝ քան թէ մարմնով։ 175 Քանզի թէ ըստ մարմնասէր մտաց ոք հայի ի տեղի անդ, վայելչագոյն երեւի քան զտեսիլս բազում լերանց. նախ զի նիստ նորա է ի մեծ դաշտի միոջ յերկրին գալիլեացւոց, եւ այլ լեառն ամենեւին հուպ ոչ գոյ ի նմա, բայց տեսանելով հեռագոյն. եւ ինքն է բարձր եւ բոլորանիստ. եւ շուրջ զիւրեւ ունի ինքնաբուխ գուբս ջրոց եւ խիտ առ խիտս ծառատունկս բազումս` որք պտղաբերին յանձրեւաբուղխ ամպոց, եւ լինին ազգի ազգի միրգք քաղցրահամք. եւ բազումք եւ այլ համադամք անուշութեան. որթք գինեբերք, որ իբրեւ թագաւորաց ըմպել արժանիք. զդէմս լերին յաճախագոյն ծառք ձիթենիք եւ եղջիւրենիք. չորեքեան աւդք ի նա շնչելով, յոլովագոյն հիւսիսի զաւրանայ ի նա։ 176 Եւ շաւիղն ընդ որ Տեառնն ելեալ է, յոյժ ողորդ է ելն, այսր եւ անդր մանուածով արարեալ ճանապարհ. ով եւ կամի ելանել կալ յաղաւթս, դիւրաւ զելսն ի վեր առնիցէ։ 177 Յորժամ ելանէ ոք ի բուն գագաթն լերինն, բոլոր դաշտն առ հասարակ յայտնի երեւի, յարեւելից կողմանէ մինչեւ ի Յորդանան գետ, յարեւմուտս` մինչեւ ի ծովն մեծ յաշխարհն ծայդանացւոց, ի հիւսիսի` մինչեւ ի ծովն Տիբերեայ, ի հարաւ` մինչեւ յայգին Նաբովթայ եզրայելացւոյ. եւ ամենայն բազմութիւն վայրացն նստի գիւղ առ գիւղ եւ ագարակ առ ագարակ, եւ բազում քաղաքք ի մէջ նոցա. եւ ինքն կատար լերինն` հովտաձեւ գոգացեալ. գոն եւ ծառք սակաւագոյնք եւ թանձրահող բազում ի նա։
    178 Եւ ի տեղւոջն ուր երեւեցաւ նոցա Տէր լուսաւոր պայծառութեամբն, յարեւելից կողմանէ հովտացն, յետ բանիցն Պետրոսի` հեռագոյն ի միմեանց շինեալ երիս եկեղեցիս, եւ ունին պաշտաւնեայս բազումս, զատեալք եւ որոշեալք յամենայն մարմնաւոր ցանկութեանց. թէպէտ եւ կեան մարմնով, այլ ոչ վարին ըստ մարմնոյ քնքշանաց. այնպիսի են առաքինիք` զի եւ կարծէ ոք ոչ զնոցանէ թէ շարժեսցէ զնոսա կարաւտութիւն մարմնոյ. ոչ երբեք ընկալան յումեքէ ոսկի կամ արծաթ կամ հանդերձ, կամ բնաւ որ ինչ պիտոյ է մարմնոյ. այլ որպէս հաճոյ թուեցաւ միաբանելոց ամենեցուն` առն իւրաքանչիւր արարեալ փայտատ երկմատնի, եւ այնիւ խարխարեալ յուզեն զթանձրահող հովտացն, սերմանելով ի նմա ցորեան եւ գարիս, եւ թէ այլ ունդք իցեն, ի պէտս կելոյ մարդկան. եւ ի չափ հասեալ հասկացն` ծայրախուզ հնձելով ոտնաշուփ կասեալ մարդացի տան հողմոցն հոսելով զարդիւնս շեղջոցն. եւ արկեալ ի շտեմարանս, զնոյն դարձեալ ինքեանք լեսուն ի ձեռն երկանի. մեծաւ տաժանութեամբ աւր ըստ աւրէ պատրաստեն զհարկաւոր կերակրիկն. եւ դարմանին հացիւ եւ ջրով լոկով, եւ աղիւ համեմելով, զոր եւ խորտիկն անուանեն։ 179 Առնեն եւ այլ յաւելուած յանուշութիւն կերակրոց. ի ձմեռնային ժամանակի քաղեն զնիւ լերինն եւ թթուեցուցանեն աղիւ եւ ջրով եւ զոպայիւ. եւ որպէս ինքեանք իսկ ասեն, կարի աւգտակար է ի տապ աւուրս խորշակի։ 180 Եւ չորքոտանի ամենեւին ինչ ի վեր ի լեառնն ոչ ելանէ. այնպէս սուրբ պահեն զելս ճանապարհին, իբրեւ թէ ժողովք հրեշտակաց իցեն եւ ոչ մարդկան. քանզի են իսկ արդարեւ իբրեւ զանմարմինս։ 181 Չիք նոցա իւղ յամանս վասն կերակրոց. բայց եթէ ի ծախս անշէջ կանթեղաց որ հանապազորդ վառեալ այրին յերիս եկեղեցիսն։ 182 Չիք նոցա գինի ի սափորս, բայց եթէ ի սպաս տէրունեան բաժակին։ 183 Չիք նոցա դարման պաճուճանաց ի պէտս հիւանդաց, եւ ոչ պատրաստութիւնք վասն աւտարաց. այլ աւտարաց եւ ընտանեաց հասարակ է նոցա միաբանութիւն. իբր ոչ եթէ ինքեանք մարդատեացք ինչ են, այլ մարտ եդեալ կռուին ընդ ապստամբ մարմնոյս, եթէ գուցէ զասպարէզսն չկալեալ ուղիղ` զհեծեալն քարավէժ առնիցէ։ 184 Վասն որոյ եւ ոչ կամին հանապազ ճաշակել. այլ սովորութիւն է նոցա բնական ամարանի ագանելով, եւ ձմերանի հաւաքելով զաւուրս շաբաթուն. իսկ որ հզաւրագոյնքն են ի նոսա` զողջոյն շաբաթն ձգեալ ի գլուխ տանին։ 185 Ապա եթէ ոք երթայր ի հեռաստանէ առ սէր սուրբ ժողովոյն, կամ եղեւ ամենեցուն ի սովորականն լուծանել բերան. կարի յոյժ փոյթ յանձին ունին ի հոգեւոր կերակուրն, զի մի՛ երբեք դադարեսցեն ի ճաշակելոյ. թէպէտ եւ հանապազ ուտեն անյագութեամբ` եւս առաւել քաղցնուն եւ ծարաւին։ 186 Ոչ միայն զհարիւր եւ զյիսուն սաղմոսն արկեալ ի վար ձայնիւ, այլ բովանդակ զսուրբ կտակարանս եկեղեցւոյ, որով փառաւորեալ եւ ահաւոր ձայնիւք շքեղացուցանեն զսուրբ եկեղեցիսն ի լերին անդ։ 187 Է զոր ընթեռնուն բանիւք, եւ է զոր պաշտեն փոփոխական ձայնիւք, զդադարումն ոչ երբեք առնուլ յագելով` փոխանորդութեամբք միմեանց գունդք գունդք աբեղայիցն, յերիս եկեղեցիս բաժանելով հասարակութեամբ առանց կատարելոյ ունին զկարգ պաշտամանն, զտուընջեանն եւ զգիշերւոյ. իսկ զերեկունն եւ զառաւաւտին ժամն` ոչ եւս փոխանակաւ յաջորդութեամբ միմեանց, այլ միաբանելով ընդ միմեանս լինի բազմութիւն ժողովոյն վեցերորդ քան զայլոց ժամուցն։ 188 Եւ մի յերիս եկեղեցիս մեծագոյն է քան զերկուսն, զոր եւ Տէրունեանն իսկ անուանեն. եւ յերկուս անդ եդեալ են զնշխարս Առաքելոցն, որք եւ հիմնարկեցին իսկ զտեղին այն աւր` ասելով զանուն երից տաղաւարացն. եւ անուանեն զնոսա վկայարանս սուրբս, եւ յիշատակեն զնոսա յանուն Մովսէսի եւ Եղիայի. եւ զբոլոր աղաւթսն ի կիւրակէին կատարեն. իսկ յերկուսն եւս երթան եւ անդ զԱստուած փառաւորեն։ 189 Եւ են ամենեքեան մաշկազգեացք, գիտեն եւ ձեռնակերտիկ արուեստ. ոմն է որ զփիւրիդն առնէ, եւ ոմանք զնոյն նիւթս սապատս գործեն. եթէ այլ ինչ պէտք են` գործեն, ընդ լեառնն ի վայր իջանելով. եւ զամենայն զինչ եւ գործեն զարուեստն` ոչ յայլ ինչ պէտս աւգտի, այլ ի գինս ձիթոյ կանթեղացն հանապազորդ վառման, եւ ի ծախս աւդենեացն, ուստի զմաշկեղէն հանդերձիկն ձեւեն, նովին եւ զհողաբիրսն հայթայթեն։ 190 Դարձեալ հարկատուք են միմեանց սիրով. քանզի գոն ի միջի նոցա աւտարատունք, եւ յիւրաքանչիւր վաստակոց անդր հարկին. են ի նոսա ծերագոյնք, որք ոչ հարկին զպէտս անձանց վճարել միաբան. վասն այնպիսեացն առաւել հոգ տանին քան անձանց. վասն զի հրեշտականմանք են, ոչ միայն արտաքին պիտոյիւքն սիրեն զմիմեանս, այլ եւ զծածկութիւն խորհրդոց իւրաքանչիւր ոք ոչ թաքուցանէ յընկերէ. եթէ յանկարծ շարժեցան միտք ուրուք յիշելով զկերակուր տենչալիս, յայտնէ զախտն իւր միւսումն որ լաւագոյն է քան զնա. միաբանութեամբ աղաւթս արարեալ ի վերայ` վաղվաղակի եկն յառողջութիւն անցաւութեան. քանզի եւ ինքն իսկ որ հիւանդացաւն` տեղեկագոյն գիտէ կռուել ընդ եկամուտ չարին խորհրդոց, մանաւանդ զի փորձիւ իսկ զչափ առեալ էր յառաջագոյն, եթէ ընդ կերակուրս մտանեն ամենայն մեղք ի բնութիւն մարդոյն. եթէ զայն դուռն մեղաց փակէ ոք, բազում վնասք արգելուն ի նմանէ. զոր ոմանք բազմագլուխ գազան կարդացին զպարարումն որովայնի։ 191 Տեսե՞ր, եւ նոքա նախ զնա սպանին, եւ յայլ եւս ի վնասարար գլխոց նորա` աներկիւղք դադարեցին ի լերին անդ, զի յերկրաւոր բարձրութենէն յերկնաւոր բարձրութիւնսն առ Տէրն իւրեանց կարասցեն վերաբերել, որպէս Մովսէսն եւ Եղիայն փառաւք երեւեցան Տեառն ի նմին լերին։
    192 Եւ ես տառապեալս քան զամենայն մարդ, որ հետեւեցայ հետիոտս ընդ տէրունեան շաւիղն ի լեառն անդ, եւ աչաւք տեսի զժողով սքանչելի եղբարց, աղաչեմ զընթերցողսդ եւ զլսողսդ, աղաւթս արարէք ի վերայ իմ եւ ձեր հասարակ. ընդ նոսա ապրեսցուք յահաւոր դատաստանացն Աստուծոյ, եւ երկնից արքայութեանն արժանի լինել ի Քրիստոս Յիսուս ի Տէր մեր. որում փառք յաւիտեանս յաւիտենից։
    
    
    
    ՎԱՐԴԱՊԵՏՈՒԹԻՒՆ ԸՍՏ ՅՈՎՀԱՆՆՈՒ ՍԻՐԵԼՒՈՅ Ի ՉԱՐՉԱՐԱՆՍ ՏԵԱՌՆ
    
Ա
    Յոյժ առաւել զարմանամ ընդ ժպրհութիւնս մեր, թէ յո՛ր բարձրութիւնս ձկտեցաւ հասանել. ոչ զի եհաս զարմացաւ, այլ զի կամեցաւ հասանել եւ ոչ եհաս, որպէս եւ կարծէ իսկ ամբաստանութիւնս մեր. զառ ի ծայրիւք բարձրութեանն բերիլ, եւ գործէ սողելով զառ երկրաւս զամենայն վատթարութիւնս։ 2 Քանզի բազումք են ծնունդք վատթար մասինն, եւ անպիտան են պտուղք որ ի նմանէ ճաշակին խորհուրդք։ 3 Քանզի ինքն ի վեր, եւ գործք գետնանախանձք եւ հեշտութիւնք աղտեղիք եւ ցանկութիւնք անառակք, սէրք լկտութեանց եւ տենչանք անյագութեանց, զբազումն մեծութեանց եւ հանգիստ ժամանակեանք ոչ ինչ ամենեւին ի վեր կարացեալ հայել, եւ զիմանալի մեծութիւնն տեսանել յոգիս եւ ի մարմինս։ 4 Յոր եթէ սակաւ մի մերձեսցիս եւ ընդհարցիս ընդ այն մեծութիւն, ծաղր արասցես զառ ի ներքոյ արեգականս. հեռասցիս այսուհետեւ յախտալի տեսակացս, եւ մինչ դեռ իցես ի մարմնի` վերացուցեալ դնիցես զքեզ ի վերոյ քան զամենայն երեւելիսս։ 5 Որպէս եւ մեծս այս Յովհաննէս աւետարանագիրս սկիզբն առնէ, ոչ ի ծովէ, ոչ ի ցամաքէ, եւ ոչ յարդարոց մարդկանէ, եւ ոչ ի տեղւոջէ անտի ուստի ծագումն կենդանի երեւեցաւ. նա եւ ոչ ի վեր յերկնէ եւ յերկրէ լինելութեանցն։ 6 Իսկ ուստի՞ պարտ է սկսանել. յանսկզբանէն. ըստ ժամս եւ ըստ ժամանակս, ըստ դարս եւ ըստ յաւիտեանս հասանել յանիմանալին եւ յանըմբռնելին, ի միագոյ զաւրութիւնն, ուստի ամենայն սքանչելի լինելութիւնն։
    7 Ի սկզբանէ էր բանն, եւ բանն էր առ Աստուած, եւ Աստուած էր բանն. որ եւ բոլորեցուն սա է պատճառ։ 8 Արդ զայս ճշմարտութիւնս լսելով` մի՛ յանցաւոր կար ի կեանս եւ ի ժամանակեայս. այլ ընդ նմին Առաքելոյ թռիցուք յանմարմին տեղին, տեսանելով անդ զբանն Աստուած մարմնացեալ, եւ աղաչեսցուք զՏէրն ամենագութ, զի ծագեսցէ զլոյս շնորհի իւրոյ յոգիս եւ ի մարմինս մեր. եւ լուսաւորեսցին աչք մտացս մերոց, լինելով մեզ արժանի ըստ նորա փառացն պատմող սուրբ չարչարանաց եւ լուսաւոր յարութեան նորա. յորմէ մեծացեալ է յոյժ եկեղեցի, եւ ունի բազում հարս հոգեկիրս, առաքեալս, մարգարէս, հովիւս ճշմարիտս. որոց ստացուած է գանձն երկնաւոր։ 9 Այլ որչափ բազում են հարքն հոգեւորք, եւ բազում ունին որդիս առաքինիս, եւ որչափ բազում են յոյժ ժառանգութիւնքն` առաւել քան զայն եկք եւ ժառանգիչք։ 10 Իսկ եթէ առաջինքն ի դարս իւրեանց գտան կատարեալք վաստակաւք, արթնութեամբ տքնեալք, եւ հաւատովք հաստատեալք, եւ մեծաւ ճգնութեամբ ի հեռաստանէ հայեցեալք, անդուստ զինքեամբք տեսեալ զՏէրն ամենայնի, որ եկն ի փրկութիւն ամենեցուն, ոչ վրիպեցին ի կենարար աւետեաց նորա. ընկալան եւ հաւատացին, եւ կան հաստատուն մինչեւ ցայսաւր։ 11 Ապաքէն եւ որդւոցս ընդ նոյն հետս հարցն պարտ է ընթանալ, զնոյն հաւատս ունելով, զնոյն վաստակս յանձին բերելով, նովին համբերութեամբ երկայնամիտ լինելով, նորին միւսանգամ գալստեանն ակն ունել, նորին աւետեացն սպասել։ 12 Եւ յորժամ այսմ ամենայնի խոկք եւ կիրթք իցեմք, ընդհարք եւ ընդելք ի վաստակս հարց մերոց հոգեւորաց, եւ երեւիցիմք եթէ նոցա հարց հոգեւոր որդիք եմք, նա եւ ի ձեռն Հոգւոյն իսկ աւգնականութեան կարիցեմք գտանել զժառանգութիւն սուրբ հարցն զոր աւանդեցին մեզ։ 13 Զի ահաւասիկ առաջինքն սերմանեցին եւ սնուցին, եւ միջինքն հնձեցին եւ վաստակեցին, եւ մեք եկեալ մտաք ի վաստակս առաջնոցն։
    14 Արդ եւ մի՛ մեք վերջինքս հեղգութեամբ ծուլասցուք, գուցէ վրիպեալ գտանիցիմք ի սկսմանէն, յաճմանէն, եւ անպտուղք ի ծայրէն գնացեալք իբրեւ վատ ժառանգիչք` սովամահ զանձինս առնիցեմք, ահա գիտեմք իսկ ամենեքեան թէ ունի եկեղեցի բազում մեծութիւն եւ գանձ երկնաւոր, զոր ոչ ոք կարէ հասու լինել եւ արկանել ընդ թուական համարաւք։ 15 Բայց ես փոքր ի շատէ ասացից զդիտակս ծայրից երկնաւոր պտղոցն ի բազմաց զմասնն. զի միով մասամբն երեւեսցին ամենայն մասունքն։ 16 Զի թէպէտ եւ յոյժ առլցեալ իցէք ամենեքեան աստուածային մեծութեամբն, ես ոչ ինչ առ ի յոյժ գիտութեան առաջ անցեալ մատուցանիցեմ զձեզ ի նոր հաւատս գլխաւորելով, կամ նորաձայն բարբառս ինչ աւտարոտիս պատմելով, որ քաւ եւ մի՛ լիցի, կամ ասել կամ լսել զայնպիսիսս ի սուրբ եկեղեցւոջ։ 17 Այլ առ գութ սիրոյն Տեառն ամենեցուն, եւ առ խանդաղատանս հարցն մերոց առաջնոց, որք հաւատովքն իւրեանց եղեն սիւնք հաստատութեան յաղթողք եկեղեցւոյ, կամիմք եւ մեք ըստ մերում փոքր գիտութեանս` տալ զանձինս յաշխատութիւն ի տուէ եւ ի գիշերի, անդադար լինել յընթերցուածս երկնաւոր կտակարանաց, եւ ի մտածութիւն տեսական խորհրդոց. զի եւ ի մեզ կաթեսցէ նշոյլ Հոգւոյն Սրբոյ. զի ճշմարտեսցուք ընդ անվրէպ շաւիղս որ տանիցին ընդ նուրբ ճանապարհն` մտանել ընդ նեղ դուռն ի մեծ քաղաքամայրն երկնաւոր։
    18 Արդ ահա հասաք ի կէտն միջին` որ է սկիզբն վերջին, եւ կատարումն առաջին։ 19 Ամիսս այս, ասէ, եղիցի ձեզ սկիզբն ամսոց յամիսս տարւոյն։ 20 Արդարեւ նոր չքնաղ զաւրութիւն Հոգւոյն Սրբոյ աւրէնսդրէ ի ձեռն Մովսէսի` որ բուռն հարկանէ զամսոյն, եւ ամսոյն պատճառանաւք տանի հանէ յարարչութիւնն։ 21 Առաջին ամիսս այս, ասէ, ձեզ սկիզբն ամսոցÈ, որ է արեգ ամիս. զի ի սկզբանն լինելութեան ոչ է սա ամիս, այլ աւր եւ սկիզբն, եւ աւր դարձեալ նորածին եւ ամիս նախադաս եւ ժամանակ գարնանային։ 22 Զի ի փարատել ջուրցն յերեսաց երկրէ եւ ընդ երեւել ցամաքին` ձայն ի վերուստ արձակեալ Բուսուսցէ երկիր զբոյս խոտոց սերմանեցելոց եւ ծառոց պտղաբերեցելոց, եւ անդէն երկիր զհրամանն երկնային լուեալ իբրեւ մտաւոր եւ բանաւոր` զարդիւնս գործեալ ի մէջ բերէ։ 23 Եւ ըստ իւրաքանչիւր տեսակաց կատարելութիւն երեւէր միանգամայն խոտոց եւ ծառոց. ոչ միայն անձինք ըստ ազգի եւ ըստ նմանութեան, այլ եւ պտուղք իւրաքանչիւրք հասեալք եւ կատարեալք։ 24 Սոյն ամիսս այս յաւուրս արկածից ջրհեղեղին, որ զբովանդակ տարին արգելեալ փակեցաւ արդարն ի ներքս ի տապանին, ողորմութիւն ի վերուստ կաթեցեալ` հրամայէ նմա ելանել ի տապանէն եւ ամենեցուն որ ընդ նմայն էին, լինի ամիսս այս սկիզբն ամսոց յաւուրս տարւոյն. եւ միւսանգամ երկիր գալարաբեր լինէր, եւ սնուցանէր զամենայն կենդանիս որ ի նմա, զի աճեցեալք բազմասցին արարածք ըստ առաջին գոյացութեան։
    25 Արդ Մովսէս` որ արժանի եղեւ Հոգւոյն Սրբոյ պատմել զլինելութիւն արարածոց, դնէ զամիսս զայս ի սկզբանն սկիզբն լինելութեան աշխարհի, եւ խանգարման ջուրցն ապականելոյ զերկիր. յարմարական թուոց ամաց զամիսս զայս ցուցանէ սկիզբն։ 26 Եւ փրկեալ Մովսէսի զժողովուրդն յեգիպտոսական ծառայութենէն` աւրինադրէ զեբրայեցիսն ի մեծ տաւնիս ասելով. Ամիսս այս եղիցի ձեզ սկիզբն ամսոց յամիսս տարւոյն։ 27 Ոչ միայն փրկելով զնոսա ի չարաչար ծառայութենէն, այլ եւ զատուցեալ ի հեթանոսական տաւնիցն հրամայէ ի տասն եւ ի չորս ամսոյն զենուլ գառն. ըստ տան իւրաքանչիւր առնել տաւնս ի գիշերին` յորում կատարեսցի լուսաւոր խորհուրդ յարութեանն Քրիստոսի։
    28 Արդ որովհետեւ գտանի ամիսս այս սկիզբն արարչութեան, հիմն հաստատութեան գոյացութեանց աճմանց, եւ թուական ժամուց եւ ժամանակաց եւ դարուց կատարման աշխարհիս, եւ պատարագ հաշտութեան ի սմա մատուցաւ` որպէս եւ վերագոյնն ասացաք` յաւուրս արդարոյն, եւ պատճառք ազատութեան ի խիստ ծառայութենէ աբրահամեան զաւակին, արդ որովհետեւ փրկիմք յերկրաւոր ծառայութենէս յազատութիւն, յայսմ վայրի, եղբարք, մտադիւրութեամբ վաստակեսցուք. զաւրէն առաքինի մշակաց ի խոր հերկեսցուք եւ ճգնութեամբ մեծաւ զխստութիւն երկրիս կակղեսցուք, զի ի խոր բրելոյ շուրջ զբանիւն արմատախիլ զվնասակար սէզն քաղեսցուք. զի գեղեցիկ սերմանեցեալք ցորենահատքն զտէր անդոյն ուրախ արասցեն։ 29 Զի եթէ յովտն նշանախեց` որ է մի ի փոքրկանց տառից, եւ ունի զտեղի մեծամեծաց, եւ եթէ ոք զնա արհամարհիցէ` յետնեալ գտանիցի յարուեստին իւրում, ո՛րչափ եւս առաւել մեզ արժան է երկնչել զանց առնելով զմեծամեծ պարգեւաւք Հոգւոյն Սրբոյ, որոյ սկիզբն եւ միջոցն եւ կատարածն լի է երկնաւոր մեծութեամբն։ 30 Զի եթէ սկսայց ի միակէն եւ անցից ի հարիւրեակն եւ հասից ի հազարսն եւ յանդգնեցայց ի բիւր բազումս, առաւել քան զնոյնս անդրէն մնաց բազում։
    31 Թէպէտ ա՛ռ քեզ տարացոյց կատարեալ` որով հաւանեսցին միտքդ գալ ի ճշմարիտ հաւանութիւն։ 32 Յորժամ ծարաւեալ յաղբերն դիմեսցես դու եւ եւս բազումք ընդ քեզ, եթէ բիւր անգամ ըմպիցես, ոչ կարասցես արբմամբն քով զբղխումն աղբերն ցամաքեցուցանել, եւ ոչ զնոյն ջուր արբցես զոր յառաջն արբեր։ 33 Եւ եթէ նստիցիս առ աղբերն, ոչ նմին ջրոյ կրկին դիպեսցիս, եւ ոչ աւտարոտի ինչ դարձեալ ի նա խառնեալ տեսանիցես, եւ ոչ որ երէկն` քեզ այսաւր կրկին երեւեսցի։ 34 Իսկ արդ եթէ բնութիւն ջուրցն անհատ գնացիւքն այսպէս մեծամեծ խոհականութիւնս ցուցանեն մարդոյ, քանի՛ եւս առաւել բանքն աստուածայինք` եթէ արբցես զնա յոգիս ծարաւեալս. ոչ երբեք առլցցիս ծանրութեամբ, այլ թեթեւացեալ անդէն ի նոյն փափագիցես։ 35 Թէպէտ եւ համն եւ բնութիւնն նոյն իցէ, այլ տեսակք խոհականութեանցն այլ եւ այլ ճաշակիցին ի միտս իմաստասիրաց, եւ ամենեքեան առ մինն գլխաւորեալ հայեցուցանեն ճշմարտութիւն։
    36 Արդ զի՞նչ է այն որ հրամայէ արգելուլ զգառնն ի տասներորդ աւուր ամսոյն, զկենդանին ի մէջ կենդանեաց, զձայնաւորն ի մէջ բանաւորաց։ 37 Ահա խորհուրդ յայտնի. յոր եթէ կամեսցի ոք, ամենայն իրաւք կարասցէ հայել։ 38 Զի տասնեակն ունի զկատարումն թուականին, եւ թուականն զնիւթական գոյութիւն աշխարհիս։ 39 Զի նիւթականաւն զմարմնականս առցէ ուսումն կատարեալ վարդապետութեան։ 40 Եւ ի լուսալիր լուսնին առ երեկոյի ժամանակին զենու պատարագն. որ յայտնապէս ցուցանէ զարատութիւն պակասութեան աւրինադրեցելոյ տաւնին։ 41 Բայց զի է մեծախորհրդութիւն ճշմարիտ գառինն Աստուծոյ, որ գալոց եւ փրկելոց է զԻսրայէլ, ոչ յԵգիպտոսէ միայն, այլ ի սատանայական ծառայութենէ, նշանակի արիւն գառանցն ի վերայ սեմոց իւրաքանչիւր, եւ պահէ զտունս ամենեցուն ի հարուածոց, յորում եգիպտացիքն հարան ի մեծամեծաց մինչեւ ի փոքունս։ 42 Եւ զոր աւրինակ ուրախ լինին երկրագործք ի տեսիլս ծաղկանց ծառոց յառաջ քան զհասանել պտղոց, այսպէս եւ մեք ուրախ լիցուք ի խորհուրդ տաւնիս այսորիկ մինչեւ զենցի գառնն Աստուծոյ, որ է տաւն փրկութեան Հրէից եւ հեթանոսաց։ 43 Արդ փոխանակ զի ոչ ունէին իւրեանց իսրայէլացիքն երկիր բնակութեան եւ տաճար յանուն Աստուծոյ ժողովել ամենեցուն, եւ ոչ զազգն Ղեւեայ ձեռնադրեալ ի քահանայութիւն, բաւական համարեցաւ շնորհն Աստուծոյ զանձն իւրաքանչիւր առնել տաճար եւ բնակութիւն Աստուծոյ, եւ յամենայն տունս լինել քահանայս։
    44 Բայց մեք այսու ամենայնիւ ճեպով ի կատարեալ հրամանն Մովսէսի անցցուք. որ գործով զգառնն Աստուծոյ առ որդիսն Իսրայէլի աւրինադրէ, եւ զաւրութեամբ առ որդիսն Աստուծոյ ի հեռաստանէ ակնարկէր։ 45 Մի՛ հում ուտիցէք, ասէ, որ է գազանային շաղղակերութիւն. եւ մի՛ եփեալ ջրով, որ է տարածումն եւ զեղխութիւն աստէն յաշխարհիս. եւ մի՛ բնաւ չուտիցես, որ է վրիպումն ուրացութեան. այլ խորովոյ կերիջիր, որ է անպաճոյճ ծախումն երկնաւոր հրոյն։ 46 Վաղվաղակի կերիջիք, մի՛ յամելով իբրեւ եթէ միով մասամբ մարմնոյն ուտել. այլ զաւրութեամբ զաւրէն հրոյ ամենայն մասամբք գոյացութեան իւրոյ։ 47 Զգլուխն հանդերձ ոտիւքն եւ փորոտեաւն, ասէ։ 48 Եւ կարի յոյժ վայելչաբար զնախաստեղծ գլուխն եւ զստորադիր ոտս մարմնոյն հանդերձ սննդական փորոտեաւն հրամայէ ուտել, զանց արարեալ ընդ չարչարանացն, զի յերեցունց քաջապէս ապրել կարասցես։ 49 Իսկ զաւելորդն յերիցն մնացեալ յայգ` հրով հրամայէ այրել, որ է մեղք եւ անաւրէնութիւնք։ 50 Դարձեալ ասելով գաւտիք ընդ մէջ եւ կաւշիկ յոտս, ցուպ ի ձեռին, ճրագունք լուցեալք, ամենեքեան այսք նշանակք են արութեան պնդութեան` առժամայն յելս գաղթին փոյթք, իսկ առ յապա` գաղութ լինել ի բնաւ աշխարհիս կենաց։ 51 Քանզի գաւտիքն ուսուցանեն զարիական պատերազմն, եւ ցուպքն զարքունեանն եւ զխրատականն. իսկ կաւշիկքն զաներկիւղութիւն ճանապարհին` անվնաս գնալով ի վերայ թիւնաբեր սողնոց. եւ լուցեալ ճրագունքն զանշէջ մտաց մարդոյն լուսաւորութիւն, որ զտէր խորհրդոյն ի հեռաստանէ իբրեւ ի մաւտոյ տեսանէ, առաւել յայտնագոյն յասելն, եթէ Զոսկր նորա մի՛ բեկանիցէք եւ ի յայգ մի՛ հանիցէք. որպէս եւ եղեւ իսկ, զոր եւ յառաջիկայ բանիս տեսցուք։
    52 Արդ եթէ Մովսէս յառաջագոյն կրթէր զժողովուրդն յայսպիսի յայտնագոյն խորհուրդ` յորում ծածկեալք յԱստուծոյ առ յապա յայտնելոց էին, եւ մարգարէքն նովին հոգւով զնոյն քարոզէին, եւ արդարքն հաւատային, եւ ժողովուրդն ամենայն գալստեան Տեառն ակն ունէին, որպէս եւ կինն շամրտացի ասէր` եթէ յորժամ Մեսիայն եկեսցէ՝ նա մեզ զամենայն պատմեսցէ, արդ նոյն Տէր` որ զայս ակնարկութիւնս առ ժողովուրդն կատարեաց, ի սմին արեգ ամսեան աւետարանեցաւ ի հրեշտակէն սրբոյ կուսին ի Նազարէթ. զի զսոյն ամիսս արասցէ սկիզբն նորոյ փրկութեանս։ 53 Եւ եմուտ արգելաւ գառնն Աստուծոյ յորովայն կուսին` լինելով անդ ամիսս ինն. զի բացցէ զաչս կուրացելոցն, յիշատակելով նոցա զզենումն գառինն որ յԵգիպտոս. զի աճեցեալք եւ ի չափ հասեալք կատարեալ գիտութեանն` թերեւս ոչ վրիպեսցին ի գառնէն Աստուծոյ, որ փրկելոցն էր զնոսա յանլոյծ կապանացն հնութենէ մեղաց։ 54 Որպէս զի եւ ինքն իսկ գառնն Աստուծոյ զամենայն դեգերումն յամելոյն երեսնամեայ ժամանակաւն եւ աւելի եւս ամաւք առ որդիս ժողովրդեանն գումարէր ծննդեամբ ծագմանն եւ յայտնութեամբ մկրտութեանն, որպէս զի զնշանագործութիւնն զամենայն ի մէջ հրէաստանի կատարէր, եւ զընտրութիւն Առաքելոցն ի նոցունց որդւոցն որոշէր, եւ հանապազորդ կրթելով զամենեսեան ուսուցանէր յաւրինաց եւ ի մարգարէից` եթէ վասն իմոյ գալստեանս քարոզեցին ամենեքեան, եւ ասելով յԱռաքեալսն` եթէ Չեմ ուրեք առաքեալ, բայց միայն առ ոչխարս կորուսեալս տանն Իսրայէլի։ 55 Նա եւ զաւետիս հարցն հաստատէր մտանելով ընդ թլփատութեամբ, յանձն առնուլ` ծանաւթս եւ բարեկամս առնել ի մէջ ամենեցունց. դուռն բանայր յինքն մերձենալոյ մաքսաւորաց եւ մեղաւորաց. հալածականս առնէր զդեւս ի սահմանաց ընտրեալ ազգին. զախտս եւ զչարչարանս բժշկէր, թաւթափեալք յանձանց` որք հաւատով մերձենային ի նա։ 56 Նա եւ որ մեծն էր քան զամենայն, ի բազում տեղիս բազում անգամ զմահ կապէր, եւ դնէր ի ներքոյ իւրոյ յաղթող զաւրութեանն. եւ զմեռեալս կենդանիս պահանջէր յանաւրէն բռնաւորէն. եւ զամենայն արտաւսր հատեալ յամենայն աչաց, սուգ եւ տրտմութիւն փախստեայ լինէր յերեսաց նորա. ատելութիւն հալածէր եւ ագահութիւն յանդիմանէր. խաւար փախչէր եւ լոյս թագաւորէր։
    57 Եւ զայս ամենայն իբրեւ այսպէս յաւրինեալ կազմեաց, քահանայքն եւ քահանայապետքն հարեալ նախանձուն ախտիւք` կափուցին զաչս իւրեանց ի լուսոյն ճշմարտութեան, եւ խցեալ զլսելիս իւրեանց` ոչ կամեցեալ ունկնդիր լինել աւրինաց եւ մարգարէից, եւ ոչ ընդունել զքարոզութիւնն` որ կատարէր զաւետիս մարգարէիցն։ 58 Այլ ի վերայ այսր ամենայնի բարեգործութեանցս հակառակեալք եւ ընդդէմ դարձեալք արգելուին զժողովուրդն անունկնդիր լինել կենդանարար վարդապետութեանն։ 59 Արդ եկեալ եհաս ի նոյն ամիսս, որ ի սկզբանց զխորհուրդ կենարարին նշանակէր, եւ Տէրն ամենեցուն առ սէր որդւոցն Աստուծոյ ի նոյն գութ եկեալ զնոյն զատիկ ընդ նոսա խնդութեամբ կամէր կատարել. զի թերեւս յետս փարատեսցի խաւար նախանձու ի խորհրդոց նոցա, եւ բացցին աչք մտաց նոցա` զորս կամաւքն կուրացուցին. եւ ծանիցեն զՏէր տաւնին` որ եկն ի կեցուցանել զարարածս առ հասարակ, որք մեռեալ էին ի մեղս իւրեանց։
    60 Բայց արդ դու լուր զմեծամեծ չարիսն։ 61 Իբրեւ մերձեցաւ, ասէ, տաւն բաղարջակերացն` որ անուանեալ կոչէին զատիկ, գիտացին եթէ գայ Յիսուս ի բազմութիւն ժողովրդեանն ուսուցանել զնոսա, զահի հարան եւ յոյժ յերկիւղի էին, եթէ գուցէ կամ զկոյրս բանայցէ կամ զանդամալոյծս բժշկիցէ կամ զդիւահարս սրբէ. մանաւանդ եթէ զմեռեալ ոք յարուցանիցէ, ամենայն ժողովուրդն հաւատան ի նա։ 62 Վասն այսր երկիւղի խորհուրդ արարին քահանայապետքն եւ մեկնիչքն եւ պատմեցին իշխանացն եւ ուսուցին զբազմութիւն ժողովրդոցն, զի ո՛ւր տեսցէ ոք` գուշակեսցէ. եւ ինքեանք իսկ վառեալք իբրու զինուք, զի ո՛ւր եւ գտանիցեն` սպանցեն։
    63 Եւ իբրեւ այսպէս ոչ հնարեցաւ նոցա, գտաւ նոցա աւգնական` որ ի սկզբանէ իսկ բնակեալ էր ի սիրտս նոցա։ 64 Եւ ի ձեռն միջնորդի ուրեմն` որ անուամբ էր ընդ աշակերտսն, եւ գործակից չարակամաց քահանայիցն լինէր, որպէս եւ Աւետարանն յայտնագոյն իսկ ցուցանէ. Սատանայի իսկ, ասէ, արկեալ էր ի սիրտն Յուդայի, զի մատնեսցէ զնա նոցա։ 65 Տեսանե՞ս, զի գործակից էին` ոչ քահանայութեանն, այլ սատանայական գործոյն։ 66 Չոգաւ առ նոսա եւ ասէ. Զի՞նչ տայք ինձ, եւ ես մատնեցից զվարդապետն։ 67 Եւ նոքա մատուցին նմա վաղվաղակի կշիռ երեսուն արծաթոյ։ 68 Ո՜վ մոլիք, եւ ոչ քահանայք. զի թէպէտ եւ չարաչար մատնէր, այլ զանուն գեղեցիկ խոստովանէր. վարդապետ ասաց, եւ ոչ գող եւ սպանող, եւ ոչ այլ ինչ մի ի չարագործաց աշխարհիս։ 69 Քանզի զարծաթդ խոստանայք, ընդէ՞ր ոչ գործոց նորա հարցանէք եթէ վասն որո՞յ չարեաց մատնես զնա ի ձեռս մեր։ 70 Այլ թերեւս երկեայք հարցանել եթէ վասն որո՞յ չարեաց մատնեցեր զնա. զայդ բարւոք արարէք, զի ձեզէն իսկ գիտէք եւ հասեալ էք ի վերայ եթէ ոչ գտաւ նենգութիւն ի բերան նորա, եւ ոչ անաւրէնութիւն ի գործս նորա, որով ոչ ոք ի մարդկանէ զնա յանդիմանել կարէ։
    71 Բայց աղէ դուք, հարցանեմ զձեզ, ընդէ՞ր տայք զարծաթդ, եւ ուստի՞ տայք, եւ վասն է՞ր երեսուն լիտր։ 72 Եթէ մահապարտ է, որպէս ասէքդ, մի՛ առնէք զկորուստ արծաթոյդ. ոչ ոք ի մարդկանէ գնէ արծաթոյ զմահապարտ եւ սպանանէ. թոյլ տուք այդր, մեղքն իւր ամբաստանեն զնմանէ. զգործոց նորա բուռն հարէք, զի չարիք նորա մատնեն զնա ի մահ։ 73 Ես գիտեմ զի ճշմարիտք էք. մանաւանդ եւ իմաստունք եւ քահանայապետք եւ առաւելեալք գիտութեամբ քան զամենեսեան. գիտէք` աւադիկ գուշակ յաշակերտաց նորա, հարցէք եւ գրեցէք զգործս վարդապետին իւրոյ։ 74 Սկիզբն արարէք` ուստի սկսաւն նա առնել, այդրէն իսկ ի տաւնիդ գտանէք բազում գալիլեացիս։ 75 Եւ գտանէք անդ ի հարսանիսն զջուրն գինի եղեալ, եւ ի Կափառնաում ի հինգ նկանակէն հինգ հազարքն յագեցեալք եւ երկոտասան սակառի լի մնացեալք. եւ եթէ ի Նային հարցանէք, զորդի այրւոյն միամաւր ի մեռելոց յարուցեալ տեսանէք. եւ եթէ ի տուն քահանայապետին մտանէք, զնոյն տեսանէք. եւ եթէ յերկիրն գերգեսացւոց մտանէք, ոչ միայն զբազմադեւ պատանին բժշկեալ տեսանէք, այլ եւ զդեւսն ի ծովն հեղձուցեալ. եւ եթէ ի Պէննադա քաղաք մտանիցէք, ոչ միայն զկինն առողջացեալ տեսանիցէք, այլ եւ զտէրունեան անդրին կանգնեալ, եւ բժշկեալն բուռն հարեալ ունի զդրաւշակէն Տեառն, եւ ընդ նորին անդրեաւն բուսեալ արմատ` որ մատուցանէ զբժշկութիւն ախտացելոց։ 76 Բայց ես գիտեմ, զի ոչ կարէք երթալ ի հեռաստան, քանզի եւ կամիք իսկ ոչ. ի Բեթանիա մատերուք, մաւտ այդրէն հարցէք ցՂազար` եթէ ո՞ւր չոգաւ եւ կամ ուստի՞ եկն. եւ եթէ զդա ոչ կամիք հարցանել, քանզի չարաչար պատմէ զձէնջ վասն հանդերձեալ տեղւոյն որ պատրաստեալ է ձեզ. եւ կամ յԵրիքով զկոյրն հարցէք, զոր ի հեռաստանէ ձայնիւն բժշկեաց։ 77 Եւ եթէ զնոսա պատճառանաւք կարծէք, այդրէն իսկ ի դմին քաղաքի տեսէք ի Բեթհեզդա զերեսուն եւ զութ ամ. զանողորմութիւնն ձեր մահիճքն աղաղակեսցեն։ 78 Եւ ի Սելով հարցեալ, զառ ի ծննդենէ կոյրն տեսանէք լուսաւորեալ. եւ տեղեկութեամբ իսկ գիտէ տալ պատասխանի։
    79 Արդ վասն որո՞յ գործոյ մատնի ի ձեռս ձեր վարդապետն։ 80 Եւ եթէ գիտէք եւ չար են գործքն, ահա լուայք ապաքէն, գրեցէք եւ մատուցէք դատաւորին ձերում, զի ի գործոց իւրոց մատնեսցի։ 81 Ապա եթէ բարի են գործքն, որպէս եւ են իսկ բարի, ոչ դուք միայն պարտեալ ամաչէք, այլ եւ ամենայն մերձաւորք ձեր ընդ ձեզ։ 82 Եւ որ մատնեացն` ոչ միայն ամաւթոյ արժանի է, այլ եւ բազում հարուածոց փոխանակ զայնպիսի շնորհս զլանալոյ։ 83 Եւ եթէ ճշմարտասէրք էիք, դուք ձեզէն իսկ առնուիք վրէժս ի նմանէ. զի որ ընդ այն հայէր, չար ընդ բարւոյ ոչ հատուցանէր։ 84 Արդ քանզի զայդ ոչ արարէք, արծաթ եւս տայք նմա. եւ ոչ ի տանց ձերոց, այլ ի սուրբ նուիրաց տաճարին. ո՞չ ահա յանդիմանեալ կշտամբիք. քանզի ոչ զմարդոյ աւանդ, այլ զԱստուծոյ հատանէք եւ կողոպտէք զամենասուրբ տաճարն. ոչ ի փրկանս գերեաց եւ ոչ ի տուրս աղքատաց, այլ ի գինս արեան արդարոյ. եւ արդարոյ ոչ ի մարդկանէ ուրուք, այլ զորդւոյ Աստուծոյ։
    85 Ապա յիրաւի ուրեմն Զաքարիա մարգարէ յառաջագոյն գիտելով զչարութիւնդ ձեր, որ տարապարտ սուտ մարգարէիցն ձերոց մատուցանէիք վարձս բազումս, քանզի խաւսէին զկամս չար անձանց ձերոց, եւ գովիչք եւս լինէին չարութեան գնացից ձերոց, ասէ եւ ճշմարիտ մարգարէն. Եթէ բարւոք թուի ձեզ այդպիսեացդ ծախս անբաւս լինել, տուք եւ ինձ զվարձս իմ. ապա թէ ոչ, զրոյց արարէք, զի եւ ես գիտացից. եւ նոքա վաղվաղակի կշռեցին եւ ետուն ի ձեռս նորա երեսուն արծաթի։ 86 Եւ այս էր յաչս մարգարէին անհնարին դառնութիւն, տեսանել ի նմա զամենամեծ եւ զահագին չարիսն զոր գործելոց էր ժողովուրդն. ոչ կարէր հանդարտել ծանրութեան իրացն, առեալ արկանէր զայն ի տուն Տեառն ի բովս, զի թերեւս պատկառեսցեն ի մոլեկան գործոյն, որ եւ զդիւացն ամբարշտութեամբ զանցուցանէր։ 87 Արդ ոչ յաւելուն եւ ոչ հատանեն ի կատարեալ չարեացն. պահեն զերեսուն թիւն եւ բերեալ մատուցանեն մատնչին, զի գնեսցեն զարիւն աստուածային, ոչ դիպուածով եւ ոչ որ են յանկարծակի ի ներքս անկեալ, այլ հնացեալ խորհրդով զոր կատարէին ի նորոգիչն ամենայնի չարութեամբ։
    88 Արդ զերեսուն թիւ արծաթոյդ եթէ յոսկի փոխանակեսցես, լինի բաժանեալ յերրեակ յիսներորդ. եւ եթէ ի նոյն իսկ ի թիւ արծաթոյն, բաղկանայ յերիս տասնեակս. առաջին տասնեկաւն անարգեցին զտասն պատուիրանսն. երկրորդ տասնեկաւն ուրացան զփրկութիւն Մովսէսի. երրորդ տասնեկաւն չհաւատացին երկրին պարգեւաց։ 89 Դարձեալ ի ձեռն սորին երրեակ թուականի զՀայր ընդ որթուն փոխանակեցին յանապատին, եւ քարկոծելով զմարգարէսն դառնացուցին զՍուրբ Հոգին, եւ մնացորդաւք նորուն թուականին գնեցին զսուրբ արիւնն յանձինս եւ յորդիս իւրեանց մինչեւ ցյաւիտեան։
    90 Եւ քանզի զայրացեալք էին ի նախանձ բարկութեան իբրեւ գազանս անապատի, ոչ ինչ փոյթ արարեալ վասն պատուական տաւնին, ժողովեցան քահանայքն եւ քահանայապետքն, ծերք եւ փարիսեցիք, եւ որ իշխան էր տաճարին հանդերձ ամենայն բազմութեամբն` վառեալք իբրեւ զինուք, եւ առաջնորդս եւս ունէին, որում ետուն զարծաթն ի տաճարէ անտի. ընդ նմին եւ զաւրաւիգն իւրեանց զանմարմին եւ զիմանալին սատանայ. եւ զժամանակ գիշերոյն աւգնական, զի ի խաւարային ժամուն անկցին ի խորխորատն կորստեան։ 91 Ընդ որում ես համբուրեցից, ասէ, նա է, կալջիք եւ տարջիք զգուշութեամբ։ 92 Ընդ ձախողակի ողջունին յետս ընդդէմ հատուցումն անդրէն ընդունի։ 93 Որում ես թացից, ասէ, ի սկաւառակէս եւ տաց, նա է որ մատնելոց է զիս. թացիցն` զաւրհնութիւնսն լուացից ասէ։ 94 Որոյ սիրտն եղեւ բնակութիւն նենգաւոր թշնամւոյն, ոչ դադարի անդ շնորհն աստուածային. իսկ ուր աստուածային շնորհն ոչ բնակեալ լինի, նա կոխան անցաւորաց ճանապարհի է։
    95 Իսկ Պետրոս որ լի էր բարեսէր նախանձու, մանաւանդ իբրեւ զաշակերտակիցն իւր ընդ նոսա ետես, ոչ կարաց համբերել սատանայական զաւրութեանն. քանզի լուեալ էր յամենագէտ Տեառնէն, եթէ ոյր գոյ սուսեր` առցէ, եւ ոյր ոչն գուցէ` գնեսցէ եւ բերցէ։ 96 Զի՞նչ են հրաման պատասխանւոյս այսորիկ. իբրու զի յայտնի է իմաստնոց, սրոյ նմանեցոյց զճշմարտութիւնն. որոյ ստացեալ իցէ զաստուածպաշտութիւնն` պինդ կացցէ, եւ որ սակաւ մի թուլացեալ իցէ` գնեսցէ, ոչ սուսեր ի մարդոյ ումեքէ, այլ յորդւոյ մարդոյ զճշմարտութիւնն, ոչ գնոյ արծաթոյ, այլ արեամբ անձին իւրոյ. քանզի` սուր եկն արկանել, ոչ միայն յերեւելի մերձաւորութիւնն, այլ եւ ընդ հոգի եւ ընդ մարմին յանձինս իւրաքանչիւր։ 97 Այս է սուսերն բնական եւ ստացական. իսկ Պետրոս զերկոսեանն ունէր. բնական առ սէր վարդապետին զոր ունէր ի սուրբ ոգիսն, իսկ ստացական որով զծառային ունկն ի բաց հատանէր։ 98 Եւ կարի վայելչաբար զծառային եւ ոչ զազատի, զմեղաց եւ ոչ զարդարութեան, զունկն զապստամբ, ոչ զգլուխն պատուեալ զմասնն, եւ ոչ զամենայնս. քանզի ոչ այլ ինչ նման է ծառայութեանն, որպէս զգայութիւն մտաց։ 99 Քանզի ակն ընդհարութեամբ` միտքն ընդ իմանալին բախեցան, եւ ունկն ընդ լսողութեամբ, աչք ի տեսաւորութիւն պատրաստեցան, եւ խոհականութիւն անդուստ պատասխանատուութիւնն արտաբերեաց. իսկ ըռնկացն հոտաւորութիւն զճաշակելիսն զարթոյց յընտրութիւն որոշողութեան. եւ ի ձեռն զգայութեանցս այսոցիկ ամենայն զգալիք առին զգուշութիւն պահպանութեան։
    100 Իսկ ականջացն դժուարագոյն իմն է առնուլ պահպանութիւն անձայնութեան, որ եւ կոխի իսկ ի բազում անարժան ձայնից. եւ ոչ միայն ծառայ մնայ, այլ եւ ծառայեցելոց զգայութեանցս կրկին ծառայեցեալ։ 101 Արդ հանելով ի բաց զունկն ծառային, նշանակեաց զանդստին ի սկզբանէ զանլրութիւն եւ զանհնազանդութիւն մարդկան։ 102 Բայց քանզի շատ է զի եւ բարերար Տէր երկնի եւ երկրի զամենայն խեղութիւնս մեր եկն ի բժշկել, եւ զթերութիւնս մտաց մերոց լնուլ եւ կատարել, ոչ զանց արար մարդասիրութիւն նորա եւ զունկամբ ծառային. այլ առեալ անդրէն ի տեղւոջն եդեալ` անվէր եւ անսպի զտեղին ցուցանելով, որ է նշանակ դարձի մեղուցելոցն յապաշխարութիւն. եւ խաւսի ընդ ամենեսեան աղերս բանիւք եւ քաղցր բարբառով։
    103 Բայց քանզի զաւրութիւնն էր անպարտելի, թէպէտ եւ յոյժ խոնարհագոյնս խաւսի, սակայն ես եսն ասելով Աստուածն մարդացեալ, երկիցս անգամ անդրէն յառաջ բնութիւնն զարկոյց զնոսա եւ ոչ իմացան։ 104 Ողորմեալ այնուհետեւ եւ բարերարին անարժանիցն, երիցս անդէն ի տեղւոջն կատարէ բան. զՊետրոսի զսուրն անդրէն հրամայէ դարձուցանել, եւ զինքն փոխանակ աշակերտացն մատնէ ի ձեռս ունելեացն, միանգամայն եւ զՀաւր կատարէ զհրամայեալն զբաժակ մահուն ըմպելով։ 105 Եւ քանզի էր Աստուած անսուտ, եղեւ մարդ ճշմարիտ` անկասկածելի աստուածութեամբն աներկիւղ մատնէր ի ձեռս ունելեացն. իսկ մարդկային բնութեամբն երկիւղագին խանդաղատական աղաւթիւք զայն որ կարողն էր փրկել ի մահուանէ` աղաչէր ոչ դուզնաքեայ եւ մտահաճոյ, այլ ընդ այլոյ ինչ երազատես լինէր, այլ յառաջահոգակ եւ նախախնամ հովիւ կենդանի բանաւոր խաշանց կանխագէտ տեսանէր զինչ լինելոցն էր։
    106 Առեալ այնուհետեւ զաշակերտսն գայ հասանէ ի տեղին զոր յառաջագոյն նկարեալ էր մարգարէիցն. Ժողովեցից, ասէ, զամենայն ազգս երկրի, եւ իջուցից զնոսա ի ձորն Յովսափաթայ. եւ անդ նստայց դատել զամենայն ազգս շուրջանակի։ 107 Արդ ոչ զի յառաջագոյն ասացեալ էր մարգարէութեանն` ակամայ իրքն կատարէին, այլ նոյն ինքն հոգի Աստուած մարգարէիւքն խաւսէր որ ինչ լինելոցն էր. ոչ այսաւր, այլ որ ի սկզբանց յեղումնն ըստ կամաց յազատութեանն առաջին մարդոյն էր։ 108 Եւ քանզի ոչ հարկաւոր էին իրքն, այլ ըստ խրատու թշնամւոյն եւ ըստ յաւժարութեան վատթարի ոգւոյ անփոյթ արարեալ զյոժարութիւնս, քաջաբեր լինել քան անարգագոյն պտուղս։ 109 Եւ քանզի Տէրն ամենեցուն ոչ եկեալ էր ի դատապարտութիւն, այլ փրկել ի ծառայութենէ եւ նորոգել յազատութիւն, խնդրէր աղաւթիւք յայնմանէ` որ առաքեաց կորզել զաշխարհ ի մոլորութենէ, եւ հասուցանել ի Հաւրն արքայութիւն։
    110 Արդ ետես յայսմ տեղւոջ եթէ եկեալ հասեալ է ամենայն արարածք ականատես լինել մահուան որդւոյն Աստուծոյ, եթող զաշակերտսն ի խոնարհագոյն տեղւոջն, եւ ինքն սակաւիկ մի ի վերագոյն տեղին մատեաւ. անկաւ ի վերայ երեսաց իւրոց` խոնարհեալ համբուրէր զդէմս երկրի, եւ հեղոյր զսուրբ զարտասուսն ի սուրբ հատուած հողոյն, եւ բառնայր զառաջին անէծսն։ 111 Դարձեալ կանգնէր, ի վեր հայեցեալ կարդայր առ Հայր աղաւթիւք ասելով. Հայր եթէ հնար ինչ է, անցո զբաժակս զայս յինէն։ 112 Իբրու տէր էր հնարից եւ անհնարից, առ Հայր կարդալով ցուցանէր զմիասնական Երրորդութիւնն, եւ միանգամայն եւ զմարդկութեանս բնութիւն, որ այնչափ վերաբերեցաւ յաստուածութիւնն։ 113 Աղաւթս առնէր ոչ միում ազգի եւ կամ միում մասին, այլ ամենայն մարդկան եւ տիեզերաց. ոչ մարդկան միայն, այլ ամենայն կենդանեաց, ցամաքայնոց եւ ջրայնոց եւ աւդայնոց, երկնի եւ որ յերկինս։ 114 Զի թէպէտ եւ որդի էր ըստ աստուածութեանն, սակայն ի ձեռն մարմնազգեցիկն լինելոյ` ուսաւ ի չարչարանացն մահու զնեղութիւն ամենայն կենդանեաց, որ անկեալ են ընդ ապականութեամբ մահու. զի յորժամ իրքն կատարեցան ի յապականութիւն ամենայն մահկանացուացս, կարող իցէ աւգնական լինել յանչարչարութիւն. նա եւ որ առաջիկայ իրքն էին, ոչ փոքր եւ ոչ դուզնաքեայ ինչ էր, այլ ահագին մեծապէս։
    115 Զի եթէ ի մահուանն Ովսիայ որդւոյն Ամովնայ ի տարապարտուց մեռանելոյն` ամենայն Իսրայէլ առնուլ սուգ` ոչ մի ցեղ կամ երկու, այլ ամենեքեան, զոր մեծապէս մարգարէն ողբայ, Յաւուրն յայնմիկ, ասէ, դիցես կոծ սաստիկ իբրեւ զկոծն ադադռոամթով որ ի դաշտին, ազգ տանն Դաւթի առանձինն եւ կանայք նոցա առանձինն, ազգք տանն Նաթանայ առանձին եւ կանայք նոցա առանձինն, ազգք տանն Շմաւոնի առանձին եւ կանայք նոցա առանձինն, ո՛րչափ եւս առաւել ի մահ որդւոյն Աստուծոյ երկինք խոնարհեալ, երկիր դղրդեալ, եւ ամենայն իմանալի զաւրութիւնքն զարհուրեալ։
    116 Իսկ ամենայնի Տէրն յայսմ վայրի ոչ մի անգամ միայն, այլ եւ երկիցս եւ երիցս ի վայր անկանի, իբրեւ թէ երկինք յերկիր. եւ դարձեալ կանգնեցաւ` որպէս թէ զերկիր ընդ իւր կանգնէ ի վեր տարրացեալ, միութիւն գործելով երկնաւորաց եւ երկրաւորաց. եւ ոչ փոքր ինչ էր ծանրութիւն բեռինն` զերկինս բառնալով եւ զերկիր կախելով զինքենէ։ 117 Տեսանե՞ս, եւ ոչ քիրտն դուզնաքեայ բղխէր յաստուածային մարմնոյն, այլ քիրտն ուժգին եւ արիւն. եւ արիւնն ոչ միով մասամբ, այլ վտակք բազմահոսանք. որով զերկին սրբէր, եւ զերկիր լուանայր, եւ զաւդ մաքրեաց յառաջին ծխոյ ճենճերաց զոհիցն ապականութեան։
    118 Եւ ի վերայ այսր ամենայնի սքանչելագործութեանց` աշակերտքն անկեալ դնէին անընդոստ քնով։ 119 Եւ սակայն մարդասէր Տէրն հեզաբար հանդարտութեամբ մատուցեալ ընդոստուցանէր զաշակերտսն, իբրեւ թէ զաշխարհ ի քնոյ, եւ աղերս բանիւք ասելով. Ո՛վ Պետրէ, այդպէս վայրիկ մի ոչ կարացէք արթուն կալ. քանզի վեց աւր արարի զերկին եւ զերկիր եւ զամենայն զարդս նորա. եւ արդ ահա այս վեցհազարեան ամ է, որովք անկեալ խանգարեցան ընդ ապականութեամբք, եւ իմ եկեալ փրկել եւ անդրէն նորոգել։ 120 Արդ աղէ զարթիր եւ արթուն կաց սակաւ մի, եւ թափեա ի քէն զծանրութիւն քնոյդ, եւ տես զի՛նչ ինչ գործելոց է ընդ իս ազգատոհմդ քո ի վերայ ամենայն բարեգործութեանց իմոց մինչեւ ցայսաւր։ 121 Զի՞նչ կամին հատուցանել ինձ ժողովեալ ամենեցուն իբրեւ ի վերայ մահապարտի, ոչ ըստ աշխարհի սովորական մահու սպանանել, այլ մեծապէս անարգանաց։ 122 Եւ ես յոյժ խռովեալ եմ եւ ողբամ դառնապէս, քանզի ի մահուան իմում գիտեմ զինչ լինելոց է. ընտրեալ տաճարս աւերելոց է, քահանայութիւնն լռեսցի, պաշտաւնն դադարէ, ընթերցուածք սուրբ կտակարանացն որ վասն նորա աղաղակէին` ի սուգ մտանեն. հուրն հանապազորդ շիջանի, պատարագք խափանին, ողջակէզքն որ վասն մեղաց` զտեղի առնու, ուխտադրութիւնն որ ի հեռաստանէ` ոչ եւս եկեսցէ. անձկեալ քաղաքն Երուսաղէմ աւերեսցի, եւ ամենայն Իսրայէլ ցրուեսցի։ 123 Նա եւ դուք իսկ երկոտասանքդ որ ընդ իս էք, յայսմ գիշերի գայթակղելոց էք. քանզի գրեալ է, պարտ է զի եւ կատարեսցի. Հարից զհովիւն, եւ ցրուեսցին խաշինքն։ 124 Իսկ արդ խաշինք առանց հովուի` ապա մատնին ի ձեռս գիշակեր գազանաց. մանաւանդ զի ա՛ռ եւս սատանայ յայսմ աւուր աւճան խարբալել զձեզ իբրեւ զցորեան. եւ ես աղաչեցից զՀայր, զի մի՛ պակասեսցին հաւատք քո։
    125 Եւ բարւոք ասաց եթէ մի՛ պակասեսցեն. քանզի աստուածութեանն ոչ են կամք տեսանել զչարութիւն մարդկան, բայց եւ մարդոյն պիտի առաքինութիւն զգենուլ յանձին զգուշութիւն, եւ ի Հաւրն արքայութիւն եւ յուրախութիւն մտանել։ 126 Զի մի՛ պակասեսցեն, ասէ. այլ ոչ եթէ մի՛ ուրասցիս։ 127 Ուրանալն եւ չուրանալն ի ձեռս նորա էր. իսկ ընդունելն անդրէն գործ մարդասիրութեան։ 128 Եւ որպէս վասն ամենայն Իսրայէլի ողբալից աղաչանաւք աղաղակէր առ Հայր, զի մի՛ կորիցէ ազգն ընտրեալ, սոյնպէս եւ վասն երկոտասանիցն յանձն առնէր Հոգւոյն Սրբոյ, զի հաստատուն կացցեն ի ժամ փորձութեանն։ 129 Իսկ Պետրոս առ գութ սիրոյն Տեառն իւր անփորձաբար խիզախէր, բայց Տէրն որ ինչ լինելոց էր` յառաջագոյն պատմեաց նմա. եւ Պետրոս ի փորձանացն իմաստնացեալ` դառնապէս արտասուաւք եւ մեծաւ զղջմամբ վերստին զանձն հաստատէր յաշխատութիւն։ 130 Եւ այն որ ի ժամ փորձութեանն քան զմոմ կակղագոյն, յետոյ քան զանդամանդեայ եւս առաւել խստագոյն երեւեցաւ։
    131 Ո՜, քանի՛ մեծ ժպրհութիւն քահանայիցն եւ քահանայապետին, եւ ամենայն մեծամեծացն որ ընդ նոսա. մինչդեռ Տէրն ամենայնի վասն ամենեցուն աղաչէր ողբալով զի մի՛ մատնեսցին յանբժշկելի հարուածսն, նոցա ոչ ինչ փոյթ արարեալ ի յիսկապէսն որ լինելոյ էր, այլ յանդգնագոյն եւս քան զսոդոմայեցիսն յարձակեցան ի վերայ։ 132 Եւ յիրաւի ասացի թէ եւս չարութեամբ քան զնոսա. քանզի ի Սոդոմ հրեշտակքն նշան ինչ ոչ արարին, այլ զՍոդոմ իսկ արարին նշան ահագին ամենայն տեսողաց, եւ արժանապէս հատուցումն անարժանիցն հատուցաւ. զի եթէ վասն անարգութեան հրեշտակացն ամենայն մասունք երկրին ընկալան զաստուածային հարուածքն, իսկ ուր Տէր հրեշտակացն կրէր զանարգանս մահու, ո՞վ բաւական է հատուցանել վրէժ դատաստանին այնորիկ. ոչ միայն թանձրացեալ մարմինս որ աստէն յերեւելիսս ընդունի զվճիռն մահու, այլ եւ անապական ոգիքն ընդ սմին մարմնոյ կապեալ եւ անկեալ յանշէջ հուր գեհենին, որ առաւել սաստկութեամբ այրեսցի քան զերկիրն սոդոմացւոց։
    133 Եւ հասեալ, ասէ, քահանայապետն եւ ամբոխն` առանց պատկառելոյ արկին զձեռս իւրեանց կալան զՅիսուս, կապեցին եւ առեալ տարան ի տուն քահանայապետին։ 134 Կապեցին զայն, որ եկն արձակեաց զմեզ ի կապանացն անլոյծ. ի տուն տարան զայն, որ երկինք եւ երկիր ոչ տանին. հրեղէն բնութիւնն ի մէջ փայտեղէն տան մտեալ կայր, եւ ոչ ծախէր տունն. որ իջուցանէր հուր ի պատարագս նոցա եւ ընդունէր ի քաւութիւն մեղաց, ինքն ընդունողն առաջի կայր պատարագամատուցին, յորմէ սերոբէքն եւ քերոբէքն թեւաւքն ծածկէին զոտս եւ զերեսս իւրեանց յահէ մեծութեան նորա։
    135 Զտէր տաճարին վասն տաճարին պահանջէին։ 136 Ո՜վ մեծամեծ յանցանացն. զի՞նչ ինչ չար ասաց. Քակեցէք, ասէ, զտաճարդ, եւ ես յերիր աւուր շինեմ։ 137 Մեք իսկ, ասեն, լուաք։ 138 Ո՜վ քահանայք, եւ մե՞ծ իցէ արդեաւք յանցանքս այս։ 139 Ասեն` եւ կարի մեծ. շինեմ, ասաց, եւ ոչ եթէ աւերեմ. թուի ինձ եթէ դուք զերիս աւուրս ոչ կարէք աւերել, նա եւ ոչ բազում ամս։ 140 Բայց բարւոք ասէր թէ քակեցէք. քանզի ի սկզբանէ քակել եւեթ գիտէք, եւ ոչ շինել։ 141 Ահա քակեցէք զազգս արդարոցն, եւ ես այլ արդարս շինեցից ի միջի ձերում. քակեցէք եւ դուք զմարգարէութիւնն յանձանց ձերոց, սակայն ես այլ մարգարէս յարուցից ձեզ քարոզել զճշմարտութիւն. անարգեցէք դուք զվէմն` որ էր գլուխ անկեան, եւ ես այլ երկոտասան վէմս կանգնեցի յաշխարհի ձերում, զի շինեցից զձեզ ի վերայ անշարժ հիմանն` եւ ոչ կամեցարուք։ 142 Իսկ արդ զի՞նչ մեծ է եթէ քակէք զտաճարդ, եւ յերիր աւուր կանգնեմ զդա։ 143 Զերկինս ո՞չ ապաքէն առանց աւուր կանգնեցի, եւ զերկիր առանց ժամու հաստատեցի, եւ զամենայն գոյացութիւնս, ի վեց աւուր զարդարեցի. դուք զտաճարդ ի քառասուն ամ շինեցիք, ես զմարդ ի քառասուն աւր նկարեցի յարգանդի. դուք զտաճարդ ի քառասուն ամ շինեցիք, ես զձեզ քառասուն ամ շինեցի յանապատին` եւ ոչ շինեցարուք։ 144 Արդ որովհետեւ քառասնամեայքդ` անխրատեալք եւ չշինեալք ի վերայ վիմին` որ տայր ձեզ զջուրն ի նմին անապատի, արդ քակեցէք դուք զայս տաճար զոր տեսանէքս զիս, եւ ես յերիր աւուր շինեցից զսա առանց ձեռագործի. զի այլ թէ կամիցիք քակել, ոչ կարէք։ 145 Բայց զայդ տաճար զոր Սողոմոն շինեաց, եթէ կամիք եւ եթէ ոչ կամիք, դա քակելոց է ի թշնամեաց ձերոց. մանաւանդ թէ ողբքն իմ իսկ դառնապէս ասացեալ են ի վերայ տաճարիդ. որպէս եւ դու իսկ, ո՛վ քահանայապետ Կայիափա, մարգարէացար ոչ ի կամաց քոց. Գայցեն, ասես, այնուհետեւ Հոռոմք, եւ բառնայցեն զազգս մեր եւ զտեղի եւ զաւրէնս մեր. որ եւ լինելոց է ոչ յետ բազում աւուրց, այլ առ կենաւք քովք տեսցես զայն։
    146 Եւ զայս ասելով` վերամբարձագոյն եւս հայեցուցեալ, ցասոյց զքահանայապետն եւ ասէ. որ այժմս մտեալ կամ առաջի քո կապանաւք եւ մեծ անարգութեամբք, տեսցես յերկինս վերացեալ, եւ նստիմ ի հայրենի աթոռն յաջմէ զաւրութեանցն Աստուծոյ։ 147 Զայս լուեալ քահանայապետին, ձեռն զաւձիւք հարկանէր, եւ յերկուս զպատմուճանն պատառէր. զի ի պատառել պատմուճանին, զազգն ամենայն զայրացուսցէ յարուցանել ի վերայ Յիսուսի։ 148 Բայց թերեւս յիրաւի պատառեցեր զպատմուճանդ. զի ընդ նմին պատառելոց էր եւ քահանայութիւնն։ 149 Քանզի արժան իսկ էր զաւձիս պատառել ի մեծամեծ չարութեանն զոր գործելոց էր յայսմ տեղւոջ։ 150 Եւ առակքն տէրունեան յոյժ հանդիպեցան ճշմարտութեամբ. Ոչ ոք արկանէ գինի ի տիկս հինս. ապա թէ ոչ` պայթուցանէ գինի նոր զտիկս հինս. յորս սակաւիկ մի կաթեաց զաւրութիւն ուժոյ` սակաւիկ գինի նորոյ, եւ անդրէն հին տիկքն յերկուս հերձաւ։ 151 Իսկ արդ զի՞նչ ինչ մեծ ասաց. որդւոյ մարդոյ նստել ընդ աջմէ Աստուծոյ ասաց։ 152 Ո՜ հնացեալ կուրութեանն, որ ոչ ամենեւին եւ առ ոտս անգամ տեսանեն. զաւրհանապազ սաղմոսարանն երգէ. Ասաց տէր ցտէր իմ, նիստ ընդ աջմէ իմմէ, մինչեւ եդից զթշնամիս քո պատուանդան ոտից քոց։ 153 Ոչ եթէ զնստեալն յարուցանելով հրամայէ անդրէն նստել, այլ զձեւն նստելն ածէ ի նստուցանել, եւ ոչ զեդեալ թշնամին կրկնէ անդրէն դնելով զայլաձեւ եդեալսն, որ իբրեւ զքեզդ է ընդդիմացեալ, դնէ պատուանդան ոտից նորա։ 154 Եւ եթէ դժուար թուիցի քեզ մարդոյ որդի Աստուծոյն լինել, ընդէ՞ր ոչ յառաջագոյն պատառեցեր, յորժամ լուար ի Հոգւոյն Սրբոյ ի ձեռն Մովսիսի Որդի իմ անդրանիկ Իսրայէլ, արձակեա զի եկեսցէ պաշտեսցէ զիմ պաշտաւնն. ապա թէ ոչ` սպանանեմ զորդին քո զանդրանիկ։ 155 Արդ վասն քո կամիմ եթէ սպանանէ Աստուած զորդի զանդրանիկ զթագաւորին եգիպտացւոց, զի դու լիցիս որդի անդրանիկ Աստուծոյ. եւ դու հայհոյե՞ս եւ սպանանես զմիածին որդիդ Աստուծոյ, եւ բարկացեալ ես եթէ ընդէ՞ր նստուցանէ ընդ աջմէ իւրմէ։
    156 Այս ընդդիմութիւն եւ ընդ դիւաց ամբարշտութեամբքն զանց առնէ, պատերազմ տայ ընդ Աստուծոյ եւ ընդ մարդկան եւ ընդ Սուրբ Հոգւոյն միանգամայն, որ ասաց ցիս Տէր. Որդի իմ ես դու, ես այսաւր ծնայ զքեզ։ 157 Եւ անդէն զիշխանութիւնն ի ձեռս տայ, ոչ միայն ի վերայ ազգին յորմէ ծնանի, այլ ամենայն հեթանոսաց ի ծագաց մինչեւ ի ծագս երկրի։ 158 Արդ որովհետեւ ատեցեր եւ մերժեցեր զխաղաղութիւնն ի բաց ի քէն, խումբ առեալ աշխարհական պատերազմաւ ի վերայ երկրի, զոր յառաջագոյն իսկ նշանակէիր դու ի հարկանել փողոյն ի գլուխս ամսոց եւ ի շաբաթս քո եւ ի լրմունս եւ ի պակասութեան լուսնի եւ յամենայն տաւնս երեւելիս քո, յայտ է եթէ ի սկզբանէ ի մարտ պատերազմի մտեալ էիր ընդ իս։ 159 Արդ որ ընդ ամենայն երեւելիս կռուէիր, ամենեքեան ընդ քեզ տայցեն պատերազմ. փողն լռեսցէ, շաբաթն լուծցի, լրմունք լուսնին քեզ յերկրի հեթանոսաց երեւեսցին, երեւմունք հրեշտակաց քեզ այլ մի՛ հանդիպեսցին. վասն զի ամենայնքս ի վերայ քո հեղեալ էին ի պատիւ եւ ի փառս մեծարանաց։ 160 Արդ Հոգին Սուրբ ելցէ եւ գնասցէ ի քէն, զի այլ մարգարէ ի միջի քում մի՛ մարգարէասցի. որովհետեւ ասացեր թէ հայհոյեաց, եւ իշխեցեր զայդ ասել, ամենեքեան քում սուտ բանիցդ ետուն վկայութիւն թէ մահապարտ է։
    161 Իսկ արդ որո՞յ մահապարտի, ո՛վ նզովեալք, կռուփս հանեն եւ ընդ երեսս թքանեն։ 162 Կռփես զայն որ զարդարեաց զգլուխ քո յականս պատուականս, եւ թքանես ընդ երեսս այնմ որ յարարչութեանն փչեաց ի քեզ հոգի կենդանի. վասն որոյ եւ կոյրդ շրջի աղաղակէ յայտնութեամբ ընդ փողոցս քաղաքիդ, Որում Յիսուսն ասեն, ասէ, նա կաւ արար թքով եւ ծեփեաց զաչս իմ, հրամայեաց լուանալ ի Սելովհա, եւ տեսանեմ։ 163 Կոյրն լուսաւորեցաւ, եւ դու լուսաւորդ կուրացար։ 164 Տեսանե՞ս, քանզի յանդգնութիւն անհանճարիցն էր, եւ անհամեմատ համբերութիւնն Աստուծոյ, յանաւրինաց կռփի, եւ ի մեղաւորաց թուք յերեսն ընդունի ազատիչն ամենայնի։ 165 Այս ի վեր է քան զբնութիւն մարդկային. որ արար զարարածս, նա միայն կարաց տանել յայսմ ամենայնի։
    166 Դարձեալ հարցանեմ զքեզ այդրէն, ո՛վ քահանայապետ. ուստի՞ ետուր զարծաթն մատնչին. ո՞չ յառաջ ասացի քեզ թէ մի՛ տար. ոչ երբեք գնի արծաթոյ արիւն արդար. ահա այժմ այդրէն ի քեզ ընդունիս զերկոսեանն։
    167 Իբրեւ ետես Յուդա եթէ մատնեաց զՏէր ի դատաստան մահու` յոյժ զղջացաւ, եւ դարձոյց զարծաթն առ քահանայապետսն եւ առ ծերս ժողովրդեանն եւ ասէ. մեղայ զի մատնեցի զարիւն արդար։ 168 Եւ նոքա ասեն. մեզ չէ փոյթ, դու գիտես. եւ նա ընկէց զարծաթն ի տաճարն, եւ ինքն գնաց, ի խեղդ արկ եւ մեռաւ։
    169 Ո՜վ Յուդա, քանի՛ չար եղեւ քեզ թողուլ զճշմարիտ վարդապետն քո, որ ուսուցանէր քեզ զգնացս արդարութեան եւ զխաւսս ստուգութեան. ո՞վ ուսոյց քեզ զյետս ընդդէմ խոստովանութիւն։ 170 Մեղայ, ասէ, զի մատնեցի զարիւն արդար։ 171 Աշակերտ որդւոյ մարդոյ էիր, զվարդապետութիւնն յերկնէ եւ յերկրէ ուսանէիր, զնշանագործութիւնս զՀոգւոյն Սրբոյ տեսանէիր, որդի զդա Աստուծոյ գիտէիր. եւ այժմ ասես` մեղայ զի մատնեցի զարիւն արդար։ 172 Ո՞վ երբեք յարդարոց սաստեաց ծովու եւ դադարեցին ալիք նորա. կամ յորո՞յ մարգարէի դեւքն հնազանդեցան երբեք, որպէս յանուն Յիսուսի Քրիստոսի ի ձեռն եաւթանասնիցն։ 173 Քան ասացեր եթէ զարիւն արդար մատնեցի, ընդէ՞ր ոչ ասացեր եթէ զորդին Աստուծոյ մատնեցի. թող ամաչեցեալ լինէր Աննա եւ Կայիափա առաջի ամենայն ժողովրդեանդ։ 174 Քան առ քահանայսդ բերեր զարծաթդ, ընդէ՞ր առ Պիղատոս ոչ տարար. քան ի մէջ տաճարիդ ընկեցեր, ընդէր ո՞չ ընկեցեր զայդ ի յատենական դատաստանիդ. թող կոչէր դատաւորն զամենայն պատուականս ժողովրդեանն, եւ յանդիմանեալ կշտամբէր զքահանայապետսն` եթէ զայր անմեղ արծաթոյ գնէք եւ սուտ բանիւք դատապարտէք, եւ կցո՞րդ առնէք զիս ամբարշտութեանդ ձերոյ։ 175 Դարձեալ` քան չոքար ի տուն եւ խեղդեցար, ընթացեալ քո քեզէն առ դատաւորն ճիչ առեալ եւ զաղաղակ բարձեալ` ասելով առաջի ամենայն բազմութեանդ զմեծամեծսն եւ զսքանչելիսն զոր գործէր վարդապետն քո։ 176 Եւ եթէ այնպէս ոչ լսէին բանիցն քոց, կացեալ իցիւ քո առաջի խաչին, եւ խաչելոյն առաջի ասացեալ` թէ մեղայ զի մատնեցի զարիւն արդար։ 177 Որ հայրն էր գթութեանց եւ տէր ողորմութեանց, որ ամենեւին է փրկիչ եւ ամենայնի կեցուցիչ, որ ոչ եկն դատապարտել զմարդիկ, այլ արդարացուցանել եւ շնորհել զյանցանս իւրաքանչիւր որ դառնան առ խաչեցեալն։ 178 Ոչ էին մեղքն քո մեծ քան զգթութիւնն Աստուծոյ, որ ի ձայն բարձր աղաղակէր եւ ասէր. ամենայն որ ծարաւի է` եկեսցէ առ իս, եւ արբցէ յինէն զջուրն կենդանի, միանգամայն ի թողութիւն եւ յանմահութիւն։ 179 Ո՞չ ապաքէն զմեծ արիւնն իւր վասն մեծ մեղաց աշխարհի հեղու յերկիր, եւ նովին սուրբ արեամբն գնէր զմեռեալս եւ զկենդանիս. համարեա թէ դու մի ի նոցանէ էիր։ 180 Որ զամենայն կարէր առնել, քե՞զ միայն չհամարեցար բաւական ի փրկութիւն. յայտ է եթէ որ զառաջին մարդն յանցոյց, նոյն նա քեզ զգեցոյց զխլրդենի կուրութիւնդ. որում ոչ ծագեաց նշոյլ շնորհի որդւոյն Աստուծոյ յոգիս մոլորելոյդ, վասն որոյ եւ ընդ վայր հարար, եւ զհեղձամղձուկ դառնութիւն ժառանգեցեր։
    181 Ապա յիրաւի ուրեմն Սուրբ Հոգին ողբ առեալ ի բերանոյ Դաւթի ասէ. Աստուած աւրհնութեան իմոյ մի՛ լռեր. զի բերան մեղաւորի, բերան նենգաւորի բացաւ ի վերայ իմ. խաւսեցան զինէն ի լեզուս նենգաւորս, եւ բանիւ ատելութեան զիս պաշարեցին. մարտեան ընդ իս ի տարապարտուց, այլ ես յաղաւթս կայի։ 182 Արդ ամենայն սաղմոսս այս` չարութեամբ եւ անիծիւք ի վերայ մատնչին ասացաւ, զոր մեծաւ համբերութեամբ Տէր ի խաչելութեանն կատարեաց։ 183 Եւ վասն զի զանպատճառն մեղաց ի մահ դատապարտեաց, կատարեցաւ ի վերայ նորա բանն. Որ հայհոյեսցէ, ասէ, զՀոգին Սուրբ, ոչ թողցի նմա յայսմ աշխարհի եւ մի՛ ի հանդերձելումն. որպէս եւ եղեւ իսկ ի վերայ նորա։ 184 Քանզի եւ աշակերտակիցքն բարկացեալ էին եւ քահանայքն ցասուցեալ եւ ընտանիքն իւր ոստուցեալ. ոչ ոք փոյթ արար խնդրել զանգիւտ կորուստ նորա, եւ ոչ ոք իջոյց զնա ի չարաչար կախաղանէն. ուռաւ փոր նորա, եւ հեղաւ որովայն նորա, եւ ցրուեցան ամենայն ոսկերք նորա ի դժոխս. իբրեւ զշուն մեռաւ, եւ իբրեւ զգէշ քարշեցաւ. ել սին ի վաստակոցն, եւ ջնջեցաւ անուն նորա ի դպրութենէ կենաց։
    185 Իսկ քահանայապետք եւ ծերք ժողովրդեանն առին զարծաթն եւ ասեն. Ոչ է արժան զայդ ունել ի գանձս, զի գինք արեան են. խորհեցան եւ գնեցին զագարակն բրտի։ 186 Ո՜վ մեծի անմտութեան քահանայից. տալ արժան էր զարծաթդ ի տաճարէ այտի, եւ ընդունել չէ՞ր արժան. ոչ այժմ պղծեցաւ արծաթդ, այլ յառաջագոյն բազում ժամանակաւք` յաւուրց անտի Երեմիայի մարգարէի. Առի, ասէ, զերեսուն արծաթին զգինս վաճառելոյն զոր գնեցի յորդւոցն Իսրայէլի, ետու զնա ի գինս ագարակի սրտի։ 187 Զի մի՛ կարծիցէք եթէ մարդոյ է տեսութիւնս, ասէ մարգարէն. Որպէս եւ հրաման ետ ինձ Տէր։ 188 Ահաւասիկ երեւիք դուք եթէ ծնունդք էք սատանայի, զի զգործսն հաւր ձերոյ կատարէք հանապազ։ 189 Արդ ոչ եթէ արծաթդ պիղծ է, այլ դուք պղծեցիք զսրբութիւն արծաթոյդ։
    190 Պիղծ էր Գողիադ այլազգի, եւ պիղծ զինուք կամէր կոտորել զԻսրայէլ. իսկ Աստուած ի ձեռն Դաւթի կործանեաց զհպարտութիւն նորա, յորում բնակեալ էր սատանայ, եւ նորուն զինուն եհատ զգլուխ հսկային. եւ սուրն որով եհատ, ոչ միայն պիղծ չհամարեցաւ, այլ եւ յոյժ սուրբ, եւ ետ զնա ցԱբիաթար քահանայապետ. եւ նա առեալ եդ ի պահեստի ընդ սեղանովն, Աստուծոյ նուիրեալ զյաղթութիւնն եւ ոչ մարդոյ. եւ սեղանն ոչ պղծեցաւ։ 191 Եւ շինեաց Սողոմոն զտաճարն, ոչ զաւրութեամբ հեթանոսական մտիւքն, եւ աւգնականութեամբն Խիրանայ կռապաշտի, ուստի եւ Յեզաբէլ նզովեալ մոլորեցոյց զԻսրայէլ։ 192 Դարձեալ ուստի՞ նորոգեաց Զաւրաբաբէլ զգոյն տաճարին. իբրու յայտնի է ամենեցուն։ 193 Քանզի ի գալստեանն դարձին իւրեանց` հարին զազգս բազումս, եւ աւարաւք գերութեանն կազմեցին զաւեր տաճարին, զոր եւ մեծ մարգարէն Անգէաս յանդիման բարբառի. Եղիցին փառք տանս այսորիկ, ասէ, մեծ վերջինս քան զառաջինն։ 194 Եւ զի մի՛ պիղծ համարիցին զկապուտ դիականցն անկելոց, ասէ Զաքարիա. Եւ եղիցի յաւուր յայնմիկ որ ի վերայ սանձաց ձիոցն ի սրբութիւն տեառն. որ կատարեցաւ գործով ի վերայ Երուսաղէմի ի հարկանել երկոտասան բիւրուցն յաւուրս Յեսուայ յովսեդեկեանցն քահանայի մեծի, եւ Զաւրաբաբելի սաղաթիէլեանց։
    195 Արդ ոչ եթէ զարծաթդ չէ արժան ընդունել ի գանձն, այլ զձեզ հանել յամենասուրբ տաճարէդ. որ ոչ միայն զարծաթ դորա պղծեցէք, այլ եւ զաւրէնս Մովսէսի` չընդունելով զկատարիչ աւրինացն. վասն այսորիկ ամբաստանեն զձէնջ ոչ միայն սպասք տաճարիդ, այլ եւ երկինք եւ երկիր ամենայն զարդուք իւրեանց։
    196 Եւ առեալ ածեն, ասէ, զՅիսուս ի վանացն Կայիափայ կապանաւք առ Պիղատոս. եւ նոքա ոչ մտին ի ներքս, զի մի՛ պղծեսցին։ 197 Ո՞ւր իցէ սրբութիւն ձեր, ո՛վ քահանայք. զսուրբ տաճարն ի գինս վաճառելոյն պղծեցէք. զանձինս ձեր եւ զամենեցուն` որ մերձ են առ ձեզ, յանձնառութեամբ սուրբ արեանդ պղծեցէք. արդ ընդէ՞ր ոչ մտանէք յատենատունդ։ 198 Եթէ արդարութեամբ լինի դատաստանդ, դա ոչ արժանի մահու գտանի, եւ դուք ապրեալ լինիք յարդար արենէդ. իսկ տեղիդ զորոյ յատակ այդր սուրբ գարշապարքդ կոխեցին, եթէ յառաջագոյն ինչ ունէր զաղտ անիրաւութեան, ի ձեռն արդար դատաստանիդ սրբեալ եւ մաքրեալ լինի ամենայն տունդ ատենիւդ հանդերձ։ 199 Ապա եթէ ի դատաւորէդ ինչ խորշիք իբրեւ յանթլփատ հեթանոսէ, ահաւադիկ դա առ ձեզ արտաքս ելանէ, մերձ առ ձեզ կալով առանց միջնորդի խաւսի ընդ կարծեցեալ սուրբ քահանայապետսդ։ 200 Բայց թուի ինձ` թէ յորմէ դուք խորշիք, դորա յառաջագոյն իմացեալ է ոչ միայն զպղծութիւնդ ձեր, այլ եւ զմեծդ անիրաւութիւն. քանզի եւ գիտաց իսկ` եթէ առ նախանձու մատնեցին զնա, վասն որոյ կրկնէ եւ երեքկնէ եւ բազում անգամ հարցանէ. Զի՞նչ ինչ չարիս գործեալ է, ասէ, զի ածէք մատուցէք զսա ի մահ դատաստանի։ 201 Իսկ իբրեւ ոչ գտանէին ամենեւին տեղի պատասխանատուութեան, խռովութեան իմն մեծի պարտ առնէին ի Գալիլէէ մինչեւ ցԵրուսաղէմ. դարձեալ եւ թագաւորութեան զրպարտութիւն ի վերայ դնէին։
    202 Իբրեւ ետես, ասէ, Պիղատոս` եթէ ինքեանք ոչ մտանեն, ինքն ել առ նոսա. եւ ստգտանելով զնոսա ի միտս իւր` ասէ. Ո՜վ, գիտեմ զի քահանայք էք եւ քահանայապետք, ոչ երբեք գիտէք սուտ խաւսել, քանզի սուրբ էք. եւ ի ներքս անգամ առ իս ոչ մտէք, զի մի՛ պղծիցիք. արդ ասացէք ցիս` զի՞նչ չարիս գործեալ է նորա, զի թողէք զուրախութիւն պատուական տաւնիդ ձերոյ, եւ իբրեւ արդարութեան նախանձորդք վրէժխնդիր էք, իբրեւ թէ չարագործի. գրով տուք ինձ զառն ամբաստանութիւն, զի ըստ գործոց նորա զդատաստանն հատուցից։ 203 Ասեն ամենեքեան միաբան. Մեք գիտեմք, զի մահապարտ է ըստ աւրինաց մերոց։ 204 Բարկացաւ դատաւորն եւ ասէ. Թուի ինձ` եթէ ճշմարտատեացք ոմանք էք դուք. զիա՞րդ կարեմ ես զայր անմեղ առանց յանցանաց սպանանել. արդ առէք եւ ըստ աւրինաց ձերոց որպէս եւ սովոր էք` դատեցարուք։ 205 Պատասխանի ետուն քահանայապետքն եւ ասեն. Մեք հրաման ունիմք յաւրինաց մերոց չսպանանել զոք։ 206 Ասէ դատաւորն. Եւ ես երկնչիմ յաւրինաց հռոմայեցւոց առանց յանցանաց դատել զարդար ոք։ 207 Ասեն քահանայապետքն. Մեք վկայեմք` եթէ մահապարտ է, քանզի խռովիչ է եւ զանձն իւր ի թագաւորութիւն մատուցանէ։ 208 Ասէ դարձեալ դատաւորն. Որպիսի՞ խռովիչ. յափշտակո՞ղ իբրեւ զաւազակ, թէ բռնութեամբ իբրեւ զթագաւոր, թէ յափշտակող եւ աւարառու. յորո՞ւմ լերին բնակեալ էր, եւ զո՞ր ճանապարհս պաշարէր, եւ զո՞ ի ճանապարհորդաց կողոպտեաց, եւ կամ զո՞ր գաւառ հինեալ աւարեաց. զի՞նչ շատ տարաւ ի գերութիւն, զմարդի՞կ եթէ զանասուն. ածէք զմնացեալ ոք յընկերաց գերելոցն, զի եւ ի նոցանէն եւս ճշմարտեցից. եւ եթէ զգանձս ուրուք ա՛ռ բռնաբար, ընդէ՞ր յառաջագոյն ինձ ոչ բողոքեցէք. եւ եթէ որպէս ասէքդ` թէ թագաւորութեամբ խռովէ զմեզ եւ հանէ ի հարկաց կայսեր, ցուցէք ինձ ո՞վ են սպասաւորք դորա, եւ կամ քանի՞ զինուոր ունի, եւ որպիսի՞ սպասաւորութիւն զինուց, որով կարէ զդէմ ունել հռոմայեցւոց` հանելով զձեզ ի ծառայութենէ կայսեր, որպէս ասացէքդ։
    209 Իբրեւ տեսին քահանայքն թէ յամենայն կողմանց ած եւ արգելեաց զնոսա յանպատասխանատուութիւն, սկսան լրբենի դիմաւք խաւսել ընդ դատաւորին եւ ասեն. Ո՛վ քաջ դատաւոր, ինդէ՞ր ոչ հաւատաս արդարոցս. դու իբրեւ զմեզ տեսեր յատենիս, չէր արժան քեզ այդպիսի բանիւք բազում քննութիւնս առնել, այլ միայն հաւատալ մեզ, եւ զինչ ասեմք` վաղվաղակի կատարել։ 210 Իբրեւ զայն լուաւ Պիղատոս, ստգտանէր զանմտութիւն պատասխանեացն նոցա, դսրովելով ընդ միտս իւր զքահանայապետն։ 211 Եմուտ անդրէն Պիղատոս առ Յիսուս եւ ասէ. Արդարեւ դո՞ւ ես թագաւորն Հրէից։ 212 Ետ պատասխանի Յիսուս եւ ասէ. Քոյո՞վ բանիւ խաւսիս դու ցիս զայդ, եթէ այլ ոք եդ քեզ բանս ի բերանդ։ 213 Ասէ Պիղատոս. Ես ոչ հրեայ եմ. ազգատոհմն քո մատնեաց զքեզ ի ձեռս իմ, ի՞նչ արարեալ է քո նոցա։ 214 Պատասխանի ետ Յիսուս եւ ասէ. Արքայ եմ իսկ արդարեւ, ո՛վ դատաւոր, այլ ոչ յայսմ աշխարհէ։ 215 Ասէ դատաւորն. Թէ այդպէս է, թագաւոր ոմն ես դու։
    216 Եւ ել անդրէն Պիղատոս առ Հրեայսն եւ ասէ ցնոսա. Գիտասջիք ամենեքեան, զի ես եւ ոչ մի ինչ պատճառս մահու կարեմ ի վերայ նորա գտանել. է ձեր սովորութիւն` մի ոք ի կապելոց արձակել ի տաւնի աստ. կամի՞ք զի արձակեցից ձեզ զարքայդ Հրէից։ 217 Հասարակ զաղաղակ բարձին ասելով. Մի՛ զդա, մի՛ զդա, այլ արձակեա մեզ զորդի Աբբայ։ 218 Եւ էր այն որդի Աբբեայն աւազակ մի։ 219 Իբրեւ զայն լուաւ Պիղատոս, յոյժ տրտմեցաւ ընդ կատաղութիւն ժողովրդեան։ 220 Յամենայնի, ասէ, տեսանեմ զձեզ վրիպեալս ի ճշմարտութենէն. խռովութենապարտ արարէք, եւ ոչ մի ինչ բան վնասու ի վերայ կարացէք դնել. թագաւորութեան անուամբ հայհոյեցէք, եւ զգործ իշխանութեան ինձ ոչ ցուցէք։ 221 Զայս այր մի աւազակ` որ ի բազում ժամանակաց բազում չարիս գործէր, որ ի դաշտի զճանապարհս պաշարէր, զմարդիկ կոտորէր, զուղեգնացս խափանէր, զտուարածս ի լերանց հալածէր, ճանապարհաց հատս առնէր, ի շէնս զորմս ծակոտէր, եւ զմեծատանց գանձս տանէր, զաղքատս անողորմս լացուցանէր, յԱստուծոյ չերկնչէր եւ ի մարդկանէ չամաչէր, ի դատաւորաց չպատկառէր, ի տանջանաց չզանգիտէր, ի տուգանաց չակնածէր, յամենայն պղծութիւնս խառնէր, զամենայն չարիս գործէր, եւ ես ի բազում ժամանակաց ի խնդիր էի, եւ մեծաւ ճգնութեամբ հազիւ ըմբռնեցի, արդ արժա՞ն էր ձեզ զայսպիսի այր յայսմ տաւնի խնդրել։
    222 Ետուն պատասխանի քահանայապետքն եւ ասեն. Վասն զի մեծ է տաւնս, կամիմք զի մեծամեղ այր ապրեալ լիցի ի մեծի տաւնիս։ 223 Ետ պատասխանի Պիղատոս քահանայապետիցն եւ ասէ. Որովհետեւ այդչափ մարդասէրք էք եւ զմեծամեղի փրկութիւն խնդրէք ի մեծի տաւնիս, արձակեցից ձեզ զՔրիստոսն. որպէս դուք ասէք` նա է մեծամեղ քան զամենեսեան։ 224 Զայս լուեալ հիացան ամենեքեան, եւ ոչ գտան պատասխանիք ի բերանս նոցա. յուզեցին զամբոխ բազմութեանն, ի ձայն բարձր աղաղակեցին եւ ասեն. Մի՛ զդա, մի՛ զդա, այլ արձակեա մեզ զորդի Աբբայ։ 225 Ասէ դարձեալ Պիղատոս. Իսկ զի՞ արարից զարքայն Հրէից։ 226 Եւ նոքա նովին բարբառով եւս պնդագոյն քան զառաջինն ասէին. Բարձ ի մէնջ եւ հան ի խաչ։
    227 Եւ մինչ դեռ անդէն յատենին էր դատաւորն, առաքեաց առ նա կինն իւր եւ ասէ. Չկայ ինչ քո եւ արդարոյդ այդորիկ, քանզի բազում անցք անցին ընդ իս յայսմ գիշերի վասն դորա։ 228 Առաքեաց դատաւորն անդրէն առ կինն եւ ասէ. Ես զի՞ առնեմ, բանից բան տամ քահանայապետից, եւ պատասխանեաց պատասխանի կարեմ դարձուցանել քահանայիցս. իսկ աղաղակի բազմութեանս ես ոչ կարեմ կալ առաջի. ոչ միայն աւգնել ոչ կարեմ առնս այսմիկ, այլ եւ յանձնէ յոյժ երկնչիմ, եթէ գուցէ յակամայ խառնեցայց յարիւն արդար. դու ի տեսլեան գիշերոյ զարմացեալ եւ զարհուրեալ ես ընդ արդարութիւն սորա. բայց ես ի տուընջեան իսկ զահի հարեալ եմ յերեսաց սորա։ 229 Զի որպէս առաւել է մարդ քան զստուեր անձին իւրոյ, այնչափ առաւել է երեւումն տեսլեան սորա քան զարհաւիրս գիշերայինս։
    230 Արդ իբրեւ ետես դատաւորն եթէ ամենայն բազմութիւնն միաբան աղաղակեն ասելով` ի խաչ հան, եւ եթէ ի նա եւս ձգեն զբանս հայհոյութեան վասն արքունի իրաց, վաղվաղակի ջուր խնդրեաց եւ լուաց զձեռսն, եւ զանձն իւր ի բաց թաւթափեաց առաջի ամենայն բազմութեան ատենին` ասելով յանդիման քահանայիցն եւ քահանայապետիցն. Գիտասջիք, ո՛վ Հրեայք, քաւեալ եմ ես յարենէդ յայդմանէ, զոր դուքն կամիք ի տարապարտուց հեղուլ։ 231 Եւ նոքա միաբան յանձն առին։ 232 Արիւն դորա, ասեն, թէ արդարոյ է` ի գլուխս մեր, եւ եթէ մեղաւորի է` ի գլուխս մեր եւ որդւոց մերոց, եւ թէ որդւոյ Աստուծոյ` ի մեր եւ որդւոց մերոց եւ յորդիս որդւոց մերոց։ 233 Յայնժամ արձակեաց նոցա զԲարաբբա զորդի Աբբեայ, եւ զՅիսուս կալեալ ետ ի ձեռս նոցա, զի ի խաչ հանիցեն։
    234 Ո՜վ անբաւ բարերարութեանն Աստուծոյ եւ անկշիռ մեծութեան սիրոյ նորա, որ քան զմիտս եւ զխորհուրդս անցանէ, ոչ միայն քան զիմաստնոց մարդկան, այլ եւ քան զվերին զուարթնոցն։ 235 Ամենայն որ հերկէ զերկիր, զայլոյ մարմին կակղէ, եւ զարտաքին սերմանեացն սնուցանէ զբոյսս. իսկ Յիսուս երկնայինն երկրացաւ, եւ կամաւք եկն ի հերկումն եւ ի կակղումն, եւ յիւր մարմինն եբարձ զամենայն չարութեան մերոյ սերմանիս։ 236 Ի սուրբ երեսս ընկալաւ թուք պիղծ ի պիղծ եւ ի հայհոյիչ բերանոց. եւ որ ամենասուրբ թքովն եբաց զաչս կուրութեան մարմնոց եւ զոգւոց մերոց, ընկալաւ ապտակ ի ծառայէն ծառայից, եւ յապտակաց աներեւոյթ հարուածոցն զերծոյց. ետ զինքն յապտակս` որ էրն ազատ եւ ազատիչ ամենեցուն, զի իւրով ազատութեամբն ազատեսցէ զմեզ ի ծառայութենէն. որում կամաւք տուաք զանձինս յանարժան ծառայութիւն, եւ նովին կամաւք փշաբոյս արարաք ոչ միայն զերկիր` այլ եւ զմարմինս մեր, մանաւանդ թէ եւ զհոգի առաւել քան զմարմին, խլեաց արմատաքի զբոյսս չարաչար փշոց մերոց. եւ ոչ եթող աստէն յերկրի, այլ բոլորեաց կազմեաց զաւրէն պատուական պսակի, եւ եդաւ ի գլուխ։
    237 Ո՜վ քանի՛ է չարութիւն մարդկան, եւ կամ ո՛րչափ բարերարութիւն Աստուծոյ. այն որ պսակեաց զքահանայսն յոսկի եւ ի զմրուխտ եւ յայլ բազում ականս պատուականս, եւ զարդարեաց զնոսա ի զարդ ոսկեհուռն պճղնաւոր, եւ ի զանգակաձայն հնչումն, եւ ի զարմացումն վակասին, փոխանակ այսր ամենայնի տեսանեմ զձախողակի հատուցումն. զի ոչ միայն պսակ ի փշոց եդին ի գլուխ նորա, այլ եւ եղէգն ձաղանաց յաջոյ ձեռին նորա։ 238 Բայց յոյժ առաւել զարմանամ ընդ այս իրս, զիա՞րդ իցէ եղէգն ձաղանաց. թուի ինձ թէ ոչ այսաւր բուսաւ եղէգնս այս, այլ յաւուրց անտի Եսայեայ մարգարէի. Ճրագն աղաւտ աղաւտ, ասէ, մի՛ շիջցի. եւ եղէգն ջախջախեալ մի՛ բեկցի, մինչեւ հանցէ ի դատաստան զիրաւունս արդարութեան։ 239 Այս յայտնի է ամենեցուն. լուսով ատեանք ուղղին եւ եղեգամբ գիր հաստատի։ 240 Իսկ արդ եթէ ճրագ աղաւտ աղաւտ էր Յովհաննէս, որպէս եւ էր իսկ ճշմարիտ, որչափ նոցա գալ էր` փութացան շիջուցանել. այլ նա առաւել քան զճառագայթս արեգականն բացափայլ արձակէր զնշոյլ լուսոյ իւրոյ։ 241 Արդ բարիոք կատարէք զկանխագիր բանս մարգարէիցն ձերոց, այլ չարաչար ընդունիք զվճիռ դատաստանի յանձինս ձեր։ 242 Եղեգամբ մարդիկ դրին եւ արձակին յազատութիւն ի չարաչար ծառայութենէ. իսկ դուք աւադիկ երկրաբոյս եղեգամբ աստուածային ձեռամբն անջինջ դեղով գրիք եւ արձակիք յերկնաւոր ազատութենէն ի սատանայական ծառայութիւնն. ապա յիրաւի ուրեմն առնուք զեղէգն ի ձեռանէ դորա եւ հարկանէք զգլուխ դորա. զի երեւեսցի եթէ անձամբ զանձինս հրաժարեցուցանէք ի գլխոյդ յայդմանէ, որ պսակելոց է զամենայն սուրբ յանթառամ պսակ արքայութեանն։
    243 Դարձեալ, ասէ, մատուցին նմա գինի ընդ լեղի խառնեալ. ճաշակեաց եւ ոչ կամէր ըմպել։ 244 Եւ այս եւս առաւել մեծի սիրոյն երեւի տեղի. այգին զոր փոխեաց յԵգիպտոսէ, բազում այգիս խլեաց ի Քանան եւ զնոսա տնկեաց, պարսպեաց աւրինաւք եւ ամրացոյց մարգարէիւք. կացոյց նմա թագաւորս վերակացուս, եւ առաջնորդս քահանայս եւ քահանայապետս, ուխտս եւ պատարագս, նուէրս աստուածայինս ի տուէ եւ ի գիշերի։ 245 Եկն տէր այգւոյն ի ժամ պտղոյն ընդունել ի նոցանէ զճաշակս վայելչութեան գինւոյն. գինին զբնութիւն անուշութեանն ոչ փոխեաց, քանզի աստուածային աջոյն էր տնկեալ զայգին։ 246 Լեղի ի գինի անդր խառնեալ տային ըմպել։ 247 Լեղին կատարեալ դառնութիւն է. այս բերք ոչ աստուածային տնկոյն են, այլ գիւտք չարասէր մարդոց եւ նախանձոտ կամաց, որք զանխառն զանգանել կամին եւ ի սուրբ բնութիւն գործոյն Աստուծոյ զիւրեանց դառնութիւն մեղացն խառնել կամեցան։ 248 Զայս աստուածութիւնն քեզ յանձն ոչ առնու. քանզի ոչ եթէ սակաւ մի խառնեցին զլեղին, այլ այնչափ թանձրացուցին, զոր եւ մարգարէն Դաւիթ յառաջագոյն ասէր ողբալով. Ետուն ի կերակուր ինձ լեղի, եւ ի ծարաւ իմ արբուցին ինձ քացախ։ 249 Որովհետեւ առատ էք ի չարութիւնս եւ կապեալք ի բարեգործութենէ, զայդ կամս ձեր ոչ կատարեցից։ 250 Ճաշակեաց եւ ոչ կամէր ըմպել։ 251 Քանզի նոքա այնպէս կամէին եթէ հնար ինչ իցէ` յոյժ կերիցէ զլեղին, եւ առաւել յոյժ արբցէ զքացախն։ 252 Եւ եթէ ոք ասիցէ, ուստի՞ գիտես զկամս աներեւոյթս, մանաւանդ եւ զանգրեալսն, ի պատրաստութենէ անտի իմացիր. ո՞ւմ արդեաւք երբեք ի մարդկանէ գտաւ ի ժամ մահուն լեղի եւ քացախ ի մխիթարութիւն. բայց միայն այսոցիկ` որոց առաջնորդ եւ վարդապետ էր հայր նոցա սատանայ. որք ընդ նմին իսկ ժառանգելոց են զպատրաստեալ տեղին երկոցունց կողմանցն։
    253 Արդ Բարաբբայն զոր արդարագոյն համարեցան, շնորհեցաւ նոցա արձակել ի դատաւորէն, եւ այլ եւս չարս երկուս աւազակս, որոց էին գործք իւրեանց չարութեամբ եւ դժնդակագոյնք քան զամենայն մահապարտաց, որ յայնմ ժամանակի պահէին ի բանդի դատաւորին, եւ ի նմին աւուր դիպեցան ի խաչելութեանն Քրիստոսի, մի ընդ աջմէ եւ միւսն ընդ ահեկէ նորա. զի մի՛ եւ մի բան ի կանխագիր մարգարէութենէ անտի ոչ վրիպեսցի։
    254 Եւ երթային զհետ նորա բազմութիւն արանց եւ կանանց, քահանայից եւ քահանայապետաց մեկնիչք աւրինացն եւ ծերք ժողովրդեանն, ականատես լինել փութային մահու անարգանաց կենարարին իւրեանց. եւ յոյժ խնդութիւն էր ի միասին մոլորելոցն, եթէ ի մէջ աւազակացն խաչեսցի, հայհոյեալ յերկրէ եւ դատապարտեալ յերկինս։ 255 Քանզի ունին մարդիկ բարս բնութեան. յորժամ տեսանեն զոք ի մեծի թշուառութեան եւ ի հարուածս չարչարանաց եւ ի ձաղանս անարգութեան մահու, կարծեն ամբարիշտ մտաւքն` իբրեւ յԱստուծոյ զպատիժ պատուհասին եկեալ հասեալ ի վերայ նորա, սրտմտեալ բարկանան, եւ հնարին յանձանց եւս դառնութենէ յաւելուլ ի տանջանս պատժաւորացն։ 256 Եւ այս անխորհրդածութիւնս ծնունդ է կոյր մտաց, որ միայն զառժամայսն իմանայ եւ զառաջակայսն ոչ տեսանէ, որք անկեալք ի ճշմարտութենէ եւ վրիպեալք ի հանդերձեալ կենացն. որպէս եղեւ իսկ ի կենսագիւտ տեղւոջն` ընտրութիւնք երկոցունց կողմանցն, ոմանց ի վայր անկեալ, եւ ոմանց ի վեր ելանել։ 257 Քանզի մինչ դեռ փոյթք էին ի հայհոյութիւն, եւ սրատեսիլք ի ձաղանս անարգանաց նորա, կամէին լսել եւ զնորին զթշնամանութիւնս ի բերանոյ աւազակաց։ 258 Քանզի մարդ յորժամ դառնացեալ ի վիշտս տանջանաց եւ հատեալ է յոյս կենաց նորա, մերձեալ է ի դուռն անդարձ մահու, մանաւանդ յայնպիսի մահու` յորում աւազակքն կային, ոչ ինչ պատկառի այնպիսին թշնամանել զդատող իւր, նա եւ յերկինս ձգել հայհոյութիւն բանից։
    259 Բայց արդ դու եկ յարեաց ի լուսաւոր տեղին եւ մերձեցիր ի փրկական խաչն տէրունական, եւ տես անդ զնոր եւ զչքնաղ գործսն` որ գործեցան։ 260 Երիս փայտս կանգնեալ եւ երիս մարդս խաչեալ` հասարակ կան ի միում պատժի, ոչ ոք քան զոք ի դիւրագոյն տեղւոջ, այլ մի քան զմի ի դժնդակագոյն հարուածս։ 261 Յայսմ վայրի յոյժ զարմացեալ հիանամ, թէ ուստի՛ գտաւ աւազակն ջատագով ճշմարտութեանն. յայտնի ակամբ ետես եւ ոչ ինչ զարմանալիս. յառաջագոյն ոչ ինչ գիտէր զճշմարիտ վարդապետութիւն Տեառն. յիւրոց գործոցն` ունայն էր յարդար վաստակոց. իմաստութիւն երկնային հեռի էր ի նմանէ, քանզի ծնունդ էր մեղաց եւ սնունդ դառնութեան. այր մի որ ի մանկութենէ իւրմէ իբրեւ մոլի ի վայր անկեալ ի քաղաքէ, հեռացեալ ի մարդկանէ, ատեցեալ զլոյս տունջեան, եւ սիրեցեալ զխաւար գիշերոյ, կցորդ էր քաղաքաւեր գողոց, եւ հաղորդ յափշտակող աւազակաց. խորհուրդք նենգաւորք եւ գործք վատթարք, բարեկամ անարգաց եւ սիրելի լկտեաց, ատելի զգաստից եւ զազրալի ամենայն բարեսէր մարդկան. որսացեալ ի դատաւորէն ըմբռնեցաւ ըստ բազում յանցանաց իւրոց. եւ ըստ բազում յանցանաց իւրոց կայր ի պատիժս մահուն։ 262 Եւ արդ զի՞նչ խաւսի. յընկերն սաստելով եւ զանձն իւր դատապարտելով` յանդիմանիչ քահանայիցն գտանի, եւս առաւել քահանայապետիցն։ 263 Ինձ թուի` եթէ զդատաւորն յոյժ դսրովէ, միանգամայն եւ զատեանն կշտամբէ եւ զիմաստուն աթոռակիցս դատաւորին յամաւթ առնէ։
    264 Բայց ընկեր նորա յանկակից էր հայհոյող ժողովրդեանն, եւ սկսաւ հենգնելով ասել. Եթէ արդարեւ դու ես Քրիստոսն, փրկեա զանձն քո եւ զմեզ ընդ քեզ։ 265 Իսկ միւսն ի ձայն բարձր լու ի լու ամենայն ժողովրդեանն կագել սկսաւ ընդ ընկերին եւ ասել. ՅԱստուծոյ ոչ երկնչիս դու, նա եւ ի մարդկանէ արժան էր քեզ ամաչել. մեք ըստ յետս ընդդէմ գնացից մերոց ձախողակի զհատուցումն ընկալաք, իսկ սա ընդէ՞ր. զի սորա չար ինչ ոչ էր գործեալ, եւ երբեք ումեք ի մարդկանէ չիք մեղուցեալ։ 266 Զայս նորա ասելով, ամենայն բազմութիւն դատողացն ամաչեցեալ լինէր։ 267 Եւ դարձուցեալ անդրէն զբանս իւր աւազակն ասէ. Տէր Յիսուս, յիշեա զիս ի գալստեան արքայութեան քո։ 268 Զանուն ոչ գիտեմ զառնս զայսմիկ, եւ աւազակ ամաչեմ ասել. զի վերագոյն գտանի ոչ միայն քան զբարեգործ ոք ի մարդկանէ, այլ եւ քան զյոյժ խրատեալս յաւրինաց եւ ի մարգարէից։
    269 Ուստի՞ է քեզ այդ, ո՛վ յափշտակող. ո՞ւր կաս, զո՞ տեսանես, եւ ընդ ո՞ւմ խաւսիս. ի խաչի տեսանես խաչեցեալ, եւ խաւսիս ընդ Տեառն Յիսուսի միանգամայն եւ ընդ արքայի որդւոյ` որ իշխէ արքայութեան եւ բաշխէ պարգեւս ամենեցուն։ 270 Իսկ արդ զի՞նչ տեսեր, միթէ կակղացո՞յց զփայտ խաչին իւրոյ առաւել քան զքոյդ, ո՞չ տեսանես աւադիկ փայտ չորեքկուսի ի վերայ վիմի կանգնեալ, զոտս եւ զձեռս երկաթով բեւեռեալ, անլոյծ կապանաւք պնդեալ. տիգաւորք շուրջ պատեալ, քահանայք հայհոյեն, քահանայապետք դսրովեն, ծերք լկտութեամբ այպն առնեն, փարիսեցիք լկտութեամբ ոտնհարեն. բազմութիւն ժողովրդեանդ ի ձայն բարձր աղաղակեն ասելով. Զայլս ապրեցոյց, զանձն իւր ոչ կարէ փրկել։ 271 Դու ինքնին իսկ տեսանես եղէգն ձաղանաց եւ քացախ լեղի խառնեալ ի կերակուր եւ յըմպելի, զհանդերձսն մերկացեալ, զպատմուճանն վիճակեալ, մերկ զփայտէ կախեալ, գլուխ ի փշոց պսակեալ, երեսք թքալիցք, եւ ծնաւտք ապտակեալք. եւ դու ասես` յիշեա զիս ի գալստեան արքայութեան քում։
    272 Ուստի՞ արդեաւք ծագեաց այնպիսի լոյս յոգիս աւազակին, յոյժ զարմացեալ եմ եւ առաւել քան զյոյժ սքանչացեալ. ի Նազարեթ ոչ երթեալ, ծննդեանն չէր տեղեակ, ի Կանա գալիլեացւոցն սորա չէր երթեալ, ի հարսանիսն զսա ոչ ոք կոչեաց, ի թակոյկաբուղխ գինւոյն սորա չէր արբեալ, ի նկանակածին հացէն սորա չէր կերեալ, զկաւածեփ կոյրն ոչ էր տեսեալ, ի շամրտացի կնոջէն սորա չէր աշակերտեալ, զմահիճս անդամալուծին սորա չէր տեսեալ, յունայն գերեզմանն Ղազարու սորա չէր երթեալ, զբողոք դիւացն յերկիրն գերգեսացւոց չէր լուեալ. եւ զի՞ մի մի թուեցից յանուանէ. որպէս ունայն էր անձն իւր ի բարեգործութենէ, սոյնպէս անտես եւ անլուր էր յամենայն նշանագործութեանց Տեառն մերոյ։ 273 Արդ փոխանակ այսր ամենայնի փառաւորութեանց տեսանէր այր մի լի անարգանաւք ի մահու խաչին, եւ խոստովանէր զնա Տէր Յիսուս, որդի Աստուծոյ, եւ իշխան արքայութեան փառաց Հաւրն. աներկբայ հաւատ, անթերահաւատ խնդիրք։ 274 Վասն որոյ եւ լսէ անսուտ պատասխանի. Արդարեւ ասեմ քեզ, այսաւր ընդ իս իցես ի դրախտին։ 275 Կարճառաւտ խնդիրք եւ համառաւտ պատասխանի. բանիւ հաւատաց, բանին բան պատասխանի լսէր. զինչ կայր իւր ի ժամու անդ` բոլոր զինքն եհեղ առաջի Տեառն ամենայնի իբրեւ զմարդ եւ զաղքատ, բայց միայն մեծացեալ հաւատովքն։ 276 Իսկ Տէր ոչ իբրեւ զմարդ եւ ոչ իբրեւ զաղքատ եւ իբրեւ զնախանձոտ, եւ ոչ իբրեւ զկիսապարգեւ, այլ իբրեւ զբարերար առատ մեծատուն անչարակնածութեամբ շնորհէ ոչ զմասն պարգեւին, այլ զամենայն զբուն զհայրենի տեղին. ոչ ուր ծառն մահու, այլ ուր միայն ծառն կենաց. ոչ ուր անցանկ տեղին էր` ուր աւձն սողեցաւ եմուտ, այլ զոր ինքն Աստուած պարսպեաց ի սուր տէգ նիզակի իւրոյ հրեղէն շուրջանակաւ զոր քերոբէն ինքնին պահէր. զորոյ զցանկն ոչ ոք կարաց յարդարոցն խրամատել, ոչ Աբրահամ, ոչ Սահակ, ոչ Յակովբ, ոչ Մովսէս ինքն աւրինաւքն, եւ ոչ մարգարէքն քարոզութեամբքն. ոչ քահանայք պատարագաւք եւ ոչ ղեւտացիք ի պաշտաման իւրեանց. ոչ ուխտաւորք յուխտաւորաց, ոչ հարք ճշմարիտք եւ ոչ թագաւորք արդարք, ոչ գունդք մարտիրոսաց եւ ոչ վիճակք Առաքելոց. մանաւանդ թէ եւս վերագոյն ասացից, ոչ հրեշտակք, ոչ հրեշտակապետք, ոչ աթոռք, ոչ տէրութիւնք, ոչ պետութիւնք եւ ոչ իշխանութիւնք զդուռն դրախտին բանալ ոչ կարացին, բայց միայն աւազակս այս։
    277 Յիրաւի ուրեմն ասացաւ թէ աւազակն եբաց զդուռն դրախտին. քանզի ի ժամուն յայնմիկ ամենայն արարածք ի սուգ տրտմութեան էին. արեգակն թաքուցեալ, լուսին խաւարեալ, աստեղք ծածկեալ, տիւ հեռացեալ եւ գիշեր մերձեալ, վերինք զարմացեալք եւ ներքինք յիմարեալք, աշակերտք փախուցեալք եւ ծանաւթք հեռացեալք, բարեկամք չարախաւսք եւ մերձաւորք թշնամանողք. ամենեցուն թողեալ` ամենեւին յետս կացեալք, միայն սա մերձեալ ի խոստովանել։ 278 Ոչ զառ ի ծննդենէն սկիզբն առնէր, եւ ոչ ի մասնաւոր նշանագործութենէ բուռն հարկանէր. այլ եւ վերանայր ըստ ախտական տեսակս եւ յաներեւոյթ արքայութիւնն հասանէր եւ ասէր. Յիշեա զիս յանչարչարելի արքայութեան ի քում գալստեանն։
    279 Ո՞ր իցէ այն գալուստ, եւ կամ ուստի՞ գայցէ, եւ կամ վասն որո՞յ իրաց գայ. եւ զիա՞րդ գիտացեր դու, ո՛վ աւազակ, պատմեա մեզ. որովհետեւ ընկեր եղեր Մովսէսի, դու աւադիկ քան զՍինա ի վեր ամբարձար եւ զանմարմին տեսիլ տեսեր. թուի ինձ թէ Հոգին Սուրբ հանդիպեցաւ քեզ, եւ զՀայրն բոլորեցունց տեսեր դու. եւ զոր մեծն Պաւղոս ոչ կարաց թարգմանել մեզ զպատրաստեալ պարգեւսն, դու յառաջագոյն մտեր եւ ժառանգեցեր զայն։
    280 Այո, ասէ, այդպէս է ճշմարիտ. քանզի Տէր ինքնին ինձ առաջնորդեաց, եւ խոստացեալ եւս է. ոչ միայն յղեաց զիս ի դրախտն թէ աւձն հանիցէ զիս անտի միւսանգամ։ 281 Վասն այսորիկ ընդ իս իցես, ասէ, ի ներքս ի դրախտին։ 282 Ընդ իսն ասելով, ոչ ժամանակեան եւ ոչ անժամանակեան, այլ բնաւ հանապազորդեան. միշտ Աստուած ինքն ընդ իւր, միշտ հաւատացեալ` ընդ նմա Աստուած։
    283 Վասն այսորիկ եկն ի չարչարանս, զի չարչարեցելոյն աւգնական լիցի։ 284 Առաջին պտուղն առաջին ծառոյն զմարդն առաջին սպան. իսկ առաջին պտուղ խաչին զառաջնորդն մահու յանձին իւրում սպան. եւ ի մեռանել մահուն` առաջին պտուղ աւազակն կթեցաւ ի զաւրութենէ խաչին։ 285 Ո՛վ չարադեւ քահանայք, եւ ա՞յլ եւս այպանիցէք զխաչդ, եւ կամ զխաչեալդ ձաղիցէք. մինչ կամէիք ընդ անաւրէնսն սպանանել զդա, յանաւրինէ անտի աւրինաւորքդ կշտամբեալ յանդիմանեցայք, եւ անաւրէնն քան զաւրինաւորսդ գեր ի վերոյ գտաւ ոչ միայն քան զձեզ, այլ եւ քան զաւրէնսդ ձեր գլխովին։
    286 Եւ ընդէ՞ր արդեաւք այսպէս. քանզի ոչ եթէ աւրէնքն տկար ինչ էին, այլ դուք տկարացուցանէք զնա չպահելով զաւրէնսն, վասն զի ոչ հաւատովք էիք։ 287 Իսկ դա հաւատովք ետես զաւրէնսն եւ զաւրէնսդիրն։ 288 Զաւրէնս ետես, զի կարաւտեալ էին հաւատոց եւ ոչ գտանէին։ 289 Զաւրէնսդիրն ետես, զի եկն կատարել զաւրէնսն եւ ոչ պակասեցուցանել. միանգամայն յառաջ մատեաւ, պատուեաց զաւրէնսն հաւատովքն, քանզի խոստովանեաց ի տուիչ աւրինացն. մեծարեաց եւ զաւրէնսդիրն, զի ասաց նմա` Աստուած եւ որդի Աստուծոյ, բաշխիչ պարգեւաց եւ տէր արքայութեան։ 290 Եղեւ սկիզբն հաւատոց եւ կատարիչ աւրինաց, որդի Աբրահամու եւ սիրելի մարգարէից, աշակերտակից առաքելոց, առաջնորդ մարտիրոսաց, ժառանգորդ արքայութեանն, դռնապան դրախտին կենաց, միանգամայն սիրիչ եւ սիրելի Հաւր եւ Որդւոյ եւ Հոգւոյն Սրբոյ։
    291 Արդ յոյժ սիրելի է ինձ բանս Առաքելոյ զոր ասէ. Ուր առաւել եղեն մեղքն, առաւել եղեն շնորհքն Աստուծոյ։ 292 Արդ զայս լսելով, եղբարք, ամենեցուն մեր միտք ճշմարիտ գիտելով ընթանան առ ազգն տեսական, ի զաւակն արդարոց, յերկիրն պարգեւաց` յանձկալի քաղաքն Երուսաղէմ, ի հրաշակերտ տաճարն Աստուծոյ. ուր աւրէնքն աստուածատուրք եւ մարգարէքն հոգեկիրք, արդարք շնորհալիցք, հարքն կատարեալք եւ որդիք խրատեալք. ուր նշանք երկնայինք եւ արուեստք երկրայինք, ուր յայտնութիւնք հրեշտակաց եւ ընդունելութիւն պատարագաց ի ձեռն կենդանի Հոգւոյն Սրբոյ, որով Աստուած ճանաչի ճշմարտապէս այնոցիկ` որոց ոգիքն սրբութեամբ համեմատեալ են ընդ Աստուծոյ։ 293 Արդ վասն այսր ամենայնի յոյժ սիրեմ զաշխարհն, եւ յաշխարհի անդ զգաւառն, եւ ի գաւառի անդ զքաղաքն ընտրեալ, եւ ի քաղաքին զբարձրացեալ տեղին Գողգոթա, եւ ի տեղւոջ անդ զեւս բարձրացեալ վէմն, եւ ի վերայ վիմին զաշխարհաձեւ խաչն, եւ ի վերայ խաչին զխաչեցեալն, որ կայր առաջի երկնաւոր տեսողացն, եւ էր գեր ի վերոյ ոչ միայն քան զբարձրութիւնս լերանց, այլ եւ քան զերկինս. նա եւս քան զերկինս երկնից բարձրացեալ։
    294 Եւ զի այսպէս է ճշմարիտ, հայեաց ի տեղին, եւ տես ճշմարիտ զեղելութիւն գործոցն որ անդ կատարեցան առանց երկբայութեան։ 295 Քանզի մերկացուցին զտէրն արարածոց, զայն որ զգեցոյց զարդուք լուսոյ զերկինս, եւ պսակեաց զերկիր անուշահոտ ծաղկաւք։ 296 Եւ վիճակեցին զպատմուճանն զայն` որ առանց կշռոյ եւ վիճակի ետ որդւոց մարդկան զգեստ զարդուց ի ծովէ եւ ի ցամաքէ։ 297 Եւ ոչ արբուցին ջուր ի ծարաւու այնմ որ մեծ բղխմամբ ամպոց բազմահոսան յորձանաւք ոռոգանէր զամենայն երեսս երկրի. մինչեւ ասել նմա ի չարչարանսն, ծարաւի եմ ես։ 298 Հաստիչն աղբերաց ծարաւի եմ ասէ. տէրն Ովկիանոսի եւ տուիչն անձրեւաց, անկարաւտն յամենայնի եւ լցուցիչն կարաւտելոց` ծարաւի եմ ասէր։ 299 Այն որ ի սկզբան լինելութեանն այնչափ ջրայեղց գործեաց զարարածս, մինչեւ Սուրբ Հոգին շրջէր ի վերայ ջուրց եւ ընդ վիհս մեծամեծս ի վայր հոսեցոյց զանչափ խորութիւն ծովուց, եւ Տէրն այսր ամենայնի ի գութ սիրոյ առ իւրսն եկեալ, եւ յիւրոցն մեծապէս չարչարեալ եւ չարչարանս ընկալեալ, մինչեւ բաժակի միոյ ջրոյ կարաւտեալ, ասելով ծարաւի եմ, եւ ոչ ոք տայր նմա ըմպել։
    300 Ո՜ սիրտք դառնացեալք եւ միտք խարխարեալք եւ անձինք յիմարեալք. զի եթէ գոյր յումեք ի մեզ այսաւր գութ երկնաւոր սիրոյն եւ տապ նորին անձկոյ, ասէաք եւ մեք ընդ նմա՝ ծարաւի եմք, լինելով չարչարակից մեծի տանջանաց նորա։ 301 Եւ ոչ զի արբցուք գինի ի մխիթարութիւն սգոյ, այլ զի յաւժարութեամբ եւ չարչարանաւք զմահ եւ զձաղանս փրկչին յանձն առեալ` քաջութեամբ ի հանդէս նահատակութեան համբերութեամբ ընթասցուք, եւ զախոյեանն կանգնեալ` վանեսցուք զթշնամին։ 302 Այլ եւ կարաւտեսցուք բաժակի միոյ ջրոյ առ ի մխիթարութիւն ծարաւոյ։ 303 Նա եւ արժանաւոր սիրողաց Քրիստոսի պարտ է ընդ սուրբ մարգարէին ձայնակից լինել. Առնո՜յր ոք, ասէ, եւ առնէր զգլուխ իմ շտեմարանս ջուրց բազմաց եւ զաչս իմ աղբիւր յորդ արտասուաց։ 304 Եւ զի՞նչ առնէիր այդու ամենայնիւ, ո՛վ մարգարէ։ 305 Ի տուէ եւ ի գիշերի լայի զԻսրայէլ։ 306 Արդ որ յահագին անապատին բազմածով վտակս բղխեաց յանջրդի վիմէն, նոյն ինքն առանց նոցունց աշխատութեան զհետ երթայր ժողովրդեանն` արբուցանել զազգն ընտրեալ։ 307 Արդ նոյն վէմ վասն նոցուն եւ աստ մարդացեալ` ծարաւի եմ ես, ասէր։ 308 Եւ ոչ միայն զի չտան ջուր, այլ եւ փոխանակ ջրոյ` քացախ ընդ լեղի խառնեալ մատուցանէին նմա։
    309 Եւ կամ ո՞յր ի մարդկանէ իցէ սիրտ քարեղէն կամ պղնձի մարմին` զայս լսելով հանդարտել արտասուաց։ 310 Զի եթէ յանջատման սիրելեաց մերոց ցտիմք եւ կոծիմք, ճչեմք դառնացեալ սրտիւք, այրիմք խորովիմք ի գութ սիրելեաց մերոց, եւ ըստ մասանց մարմնոյն` ողբք դառնութեան ձայնս արկանեմք։ 311 Եւ զայս առնելով ոչ զարժանն կատարեմք, քանզի զպարտսն հատուցանեմք. ոչ զի ինքն է պարտական, այլ զի զմեր պարտիսն իւրովին հատուսցէ. եւ ոչ զի ի պարտեացն ապրել աղաչէր, այլ յոյժ ցամաքեալ եւ պասքեալ` ջուր խնդրէր սակաւիկ մի, լուանալ զերաշտացեալ քիմսն։ 312 Ծարաւի եմ ասէր. յականէ զոք ոչ կարդայր, զանուն ուրուք առանձին ոչ ասէր. զաղերսն ի մեզ անդր արկանէր, զկարաւտութիւն ամենեցուն յայտնէր, զանողորմածութիւնն յամենեսեան տեսանէր։
    313 Քանզի ճմլի սիրտս, հեղձնուն ոգիքս, փղձկին միտքս, եւ զխանդաղատանսն Մարիամու ոչ կարեմ ասել։ 314 Քանզի մինչ դեռ կայր Տէրն ի շտապ տագնապին, մաւտ առ նմա կային, ասէ, մայր նորա եւ քոյր մաւր նորա Մարիամ մագդաղենացի եւ այլ եւս կանայք` որ յառաջագոյն հաւատացեալք էին գալստեանն որդւոյն Աստուծոյ. աչաւք իւրեանց տեսանէին զմեծ չարչարանսն, եւ ականջաւք իւրեանց լսէին զհայհոյութիւնսն, մանաւանդ իբրեւ լուան ի բերանոյ նորա` թէ ծարաւի եմ։ 315 Եւ դուք ձեզէն գիտէք զբարս բնութեան կանանց` ո՛րչափ խանդաղատագոյնք են յողորմածութիւն, եւ մանաւանդ առ սիրելի ծնունդս իւրեանց։ 316 Իսկ արդ զի՞նչ կարծելի է ի ժամուն յայնմիկ վասն կանանցն այնոցիկ. զի թէ եւ էր հնար գտեալ նոցա, ոչ միայն ամանով մատուցանէին նմա ջուր, այլ եւ յորդագնաց վտակս առ խաչիւն գործէին։ 317 Եւ իբրեւ այսպէս ոչ էր ի ձեռս նոցա, զկրծից հարկանէին, զսիրտն կոծէին, ի միտսն ողբային, եւ արտասուս յորդագոյնս բղխէին, վայ անձանց կարդային, եւ զմահ քան զկեանս ընտրէին. մինչ դեռ կային յաշխարհի, հարեալ դիականց նմանէին։ 318 Վասն այսր ամենայնի յառաջագոյն պատասխանի լուեալ ի Տեառնէ` զոր ողբալով ասէր ի վերայ ամենայն ազգին. Դստերք Երուսաղէմի, մի՛ լայք ի վերայ իմ, այլ լացէք ի վերայ անձանց եւ ուստերաց եւ դստերաց ձերոց. զի եկեսցեն աւուրք` յորս ասիցեն, երանի ամլոց եւ ընդերաց այնոցիկ` որ ոչ ծնան, եւ ստեանցն՝ որ ոչ սնուցին. յայնմ ժամանակի սկսանիցին ասել լերանց` թէ անկերուք ի վերայ մեր, եւ բլրոց` թէ ծածկեցէք զմեզ. զի եթէ ընդ փայտ դալար զայս արարին, իսկ ընդ չորն զի՞նչ գործեսցեն։
    319 Յայնժամ ի տեղւոջն ստուգաբանի կանխասացութիւն մարգարէին Զաքարիայ, որդւոյ Բարեքեայ, եւ նմանի մահ որդւոյն Ամովնայ` մահու որդւոյն Աստուծոյ։ 320 Քանզի Ովսիաս այս` այր արդար էր եւ թագաւոր Իսրայէլի. առաջնորդէր ժողովրդեանն ի ճանապարհս աստուածպաշտութեան, եւ երբեք ումեք մարդկան ինչ ոչ մեղանչէր. այլ յորդորելով բովանդակեաց զսիրտս ամենայն մարդոյ` ածել ի մի երկրպագութիւն Աստուծոյ։ 321 Եւ մինչ դեռ խաղաղասէր վարուք կատարէր զկեանս իւր, եկն ել ի վերայ նորա Փարաւոն Կաղ յերկրէն եգիպտացւոց, եդ ընդ նմա պատերազմ եւ սպան զնա յերկրին հրէաստանի։ 322 Եւ քանզի արդարութեամբ էր թագաւորութիւնն Յովսիայ, եւ միամաւր առ ի ծննդենէ, եւ զուր մեռեալ ի պատերազմի, խանդաղատէ մարգարէն ի մահ թագաւորին. եւ յորդորեալ զամենայն ցեղն, ածէ ի կոծ լալեաց. եւ նմանեցուցանէ զսաստկութիւն կոծոյն կոտորելոց նռնենեաց ի դաշտին։ 323 Թուի ինձ եթէ ցանկալի եւ վայելուչ է ծաղիկ նռնենեաց ի տեսիլ աչաց մարդկան. եւ ի շնչել խորշակի, դիւրահոս վայրաբեր լինի առ հասարակ. եւ այն որ էր յառաջ պայծառագոյն քան զամենայն ծաղիկս, յետոյ տրտում եւ տխուր լինի քան զամենայն ծառս փշաբերս։ 324 Վասն որոյ եւ մարգարէն ծաղկի եւ պսակի նմանեցուցանէ զարդար թագաւորն. ունայն եւ թափուր մնաց ժողովուրդն իբրեւ ծառս մրգաթափս որ անպիտան երեւին ի տեսիլ մարդկան։
    325 Արդ չորիւք թուական ցեղիւքս, զոր էած մարգարէն ի կոծ թագաւորին, զարս առանձին եւ զկանայս առանձինն, իբրեւ զոգի եւ զմարմին բոլոր բովանդակեաց ի սուգ թագաւորին. որպէս եւ Տէր մեր ասելով ցկանայսն` դստերք Երուսաղէմի. եւ ցուցանէ նոցա թէ կոծելոց են ի վերայ անձանց եւ ի վերայ ամենայն Իսրայէլի. ոչ միայն արք եւ կանայք առանձինն` որպէս տան Դաւթի եւ երից ընկերաց իւրոց, այլ ամենայն ազգք եւ ազինք` ոչ միայն մարդկան, այլ եւ վերին զաւրութեանց` որպէս երկնի եւ երկնաւորաց, եւ են թուովդ, եւ ի ձեռն չորիցս կոծին ամենայնքս։ 326 Եւ ընդէ՞ր արդեաւք լինիցի այս. վասն զի ամենեքեան գտան յանողորմածութեան. Հրեայք ի զուր պարտաւորեցին եւ մատնեցին։ 327 Արդ որովհետեւ երկոքեան կողմանքն միաբանեցան ի չարութիւնս, ի ձեռն չորից տարերցս չորիւք մասամբք` չորք անկիւնք յերկրիս յահ մեծ եւ յահագին կոծ առ հասարակ ամենայն երկիր կոծեսցին, արք առանձին եւ կանայք առանձինն. Իսրայէլ կոծեսցի, զի անջատեցաւ ի ճշմարիտն Աստուծոյ. հեթանոսք կոծին, զի անջատին ի սուտ աստուածոցն իւրեանց. երկոքեան կողմանքն մտանեն ի սուգ եւ ի կոծ սաստիկ. եւ դառնայ կոծն ոմանց յանգիւտ կորուստ, եւ ոմանց ի կորստենէ յանանց լոյսն։ 328 Յայսմ վայրի կատարի ճշմարտութեամբ բան մարգարէին որ ասէ. Կոծեսցին ամենայն ազինք առանձինն։ 329 Նա եւ անդէն առ խաչին Տեառն ոչ փոքր եւ դուզնաքեայ էր կոծն, այլ յոյժ մեծ եւ ահագին, որ զանցուցանէր զամենայն կոծով։
Բ
    Ի նմին ժամանակի, ասէ, բարձրացաւ Տէր մեր ի վերայ խաչին. արեգակն խաւարեցաւ, վարագոյր տաճարին ցելաւ մինչեւ ի վայր, երկիր շարժեցաւ, վէմք պատառեցան, գերեզմանք բացան եւ բազումք ի մեռելոց յարեան, եւ յետ յարութեանն Տեառն մտին ի քաղաքն սուրբ եւ երեւեցան բազմաց։
    2 Եւ ընդէ՞ր արդեաւք թագեաւ արեգակն եւ կորեաւ լոյս գեղեցիկ տունջեանն, եւ թանձրացեալ տարրացաւ խաւարն ի վերայ երկրի։ 3 Յայտնի է, եւ կարեմք ոչ թագուցանել զճշմարտութիւնն. քանզի զհանդերձսն զերծին առին յիւրեանս, եւ զնա մերկ պրկեալ բեւեռեցին ի փայտին, ոչ կարացին վերին գունդքն հայել ի մերկութիւն Տեառն երկնի եւ երկրի։ 4 Սերովբէք որ յառաջ քան զխաչելութիւնն շուրջ կային զաստուածութեամբն նորա, չկարացեալ հայել յահագին փառս նորա, այլ երկուք թեւովք ծածկէին զերեսս իւրեանց, եւ երկուք թեւաւքն ծածկէին զոտս իւրեանց, եւ երկուք թեւաւքն համբարձեալք եւ վերաբերեալք կախէին զանպարտելի զաւրութենէ նորա, եւ հրեղէն բերանովք զանհատ սուրբ սուրբ սուրբն ասելով` անյագ ձայնիւքն զարարչական զաւրութիւնն փառաւորէին։ 5 Սոյնպէս հրեշտակք եւ հրեշտակապետք եւ ամենայն դասք զուարթնոցն կան յահի եւ ի դողման. ոչ կարէին հայել եւ տեսանել զինքնագոյ բնութիւնն, տեղի տուեալ խորշին եւ թագչին յանմատոյց ճառագայթիցն յինքնածագ բնական լուսոյն. ոչ միայն պատուելով զարարչական զաւրութիւնն, այլ եւ գիտելով զիւրեանց նեղութիւնն ոչ ժպրհին հայել յանդգնաբար եւ մերձենալ եւ մաւտել, զի մի՛ ապականեալ ծախիցին յանմատոյց զաւրութենէն։ 6 Եւ այս է խնայութիւն արարչին ամենեցուն, պահել զարարածս անվնաս յիւրաքանչիւր բնութեանն, եւ առաւել ի ժամուն յայնմիկ` յորում ահագին մահ որդւոյն Աստուծոյ երեւէր վերնոց եւ ներքնոց, տարերքս սպասաւոր լինէին ի պատիւ խաչելոյն եւ ի ծածկոյթ զուարթնոց, որոց ոչ էին կամք հայել եւ տեսանել զանարգութիւն մահուն նորա։ 7 Միանգամայն եւ յամաւթ առնելով զանհանճար ժողովուրդն` որ առանց ամաւթոյ պատկառանաց հայէին ի մերկութիւն որդւոյն Աստուծոյ, մածեաւ թանձրացաւ խաւարն ի վերայ լրբենի դիմաց նոցա, զի չէին արժանի հայել եւ տեսանել զկեանս իւրեանց ի վերայ խաչին։
    8 Արդ զայս աւրինակ յառաջագոյն տեսեալ Մովսէս հոգւովն Աստուծոյ` կանգնեաց յանապատի անդ ատեան դատաստանի. քանզի ի վերայ փրկական բարեգործութեանց Աստուծոյ առ ժողովուրդն` գտան նոքա ոչ գոհացողք, այլ հայհոյողք եւ տրտնջողք ի Մովսէս եւ յԱստուած։ 9 Բարկացուցին եւ դառնացուցին զսուրբ հոգին Աստուծոյ, եւ առաքեաց ի վերայ նոցա Աստուած աւձս մահաբերս. առանց խնայելոյ հարկանէին եւ սպանանէին ի ժողովրդենէն զբազումս։ 10 Իսկ Աստուծոյ ըստ իւրում բարերարութեանն յիշեցեալ զուխտն որ էր ընդ սիրելիս իւր, գթացեալ ողորմի հարելոցն եւ մաղկատելոցն յաւձից սատակմանէ։ 11 Հրամայէ Մովսէսի առնել աւձ նիւթական, եւ բարձրացուցանել ի մէջ ժողովրդեանն. զի որ կարասցէ հայել եւ տեսանել զաւձն Մովսէսի, ապրել կարասցէ ի դառն թիւնից սպանող աւձիցն։ 12 Եւ այս է յոյժ սքանչելի եւ իմացական տեսութիւնք. աւձ հրամայէ առնել Մովսէսի, եւ զնիւթոյն անուն ի մէջ ոչ բերէ. եւ ոչ մի ինչ` որ անկանի ընդ կռանաւ ճարտարաց, եւ ոչ յայլոց ձեռակերտիկ արուեստից` որ կազմի առանց հրոյ փորձութեան. այլ միայն հրաման տուեալ, Արա քեզ, ասէ, դու աւձ. քեզ քեզէն արա, ասէ։ 13 Եւ յայս հայեցեալ Մովսէսի յոյժ իմաստնանայ. տեսանէ զծածկութիւն իրացն հանդերձելոց, առնէ աւձ պղնձի։ 14 Որպէս ինձ երեւի փոքր ի շատէ, ընդ աղաւտ յայտնութիւն իմաստութեանն զանպարտելի զշնորհսն Աստուծոյ պղնձոյ նմանեցոյց Մովսէս, զի անվնաս պահեսցին այնոքիկ` որոց ստացեալ իցէ հաւատովքն ճշմարտութեան զնա։ 15 Բայց զձեւ պղնձի աւձին ոչ յայլ աւրինակ բաղկացոյց, այլ ի թիւնաւորացն եւ ի սպանողացն։
    16 Արդ տես զընտրութիւն որոշմանն. հարկանէին ամենեքեան, մեռանէին ոչ ամենեքեան. իբրու յայտ է ընտրութիւնք դատաստանին։ 17 Եւ քանզի յորկորստութենէ մտին մեղք յաշխարհ միջնորդաւ առաջին աւձին, նոյն ցանկութիւն կերակրոց շարժէր զմարմինս անյագ ժողովրդեանն, յորմէ եւ գտաւ իսկ տրտունջ հայհոյութեան ի բերանս նոցա. հարկանէին եւ խածանէին յաւձիցն` որ մահս ի վերայ հասուցանէր։ 18 Քանզի ոչ ինչ այլ գոյ նման ցանկութեան, որպէս զաւձի բնութիւն խորագէտ եւ նենգաւոր. սողի եւ սպրդէ մտանել ընդ նեղ եւ ընդ նուրբ փապարս, մտանէ եւ ցուցանէ զգործ դառնութեան մահուն. որպէս իգական ցանկութիւն հեղու եւ տապալի ի տենչանս կերակրոց, շարժի եւ շռայլի յարբեցութիւն անյագութեան. ուստի բազմագլուխ գազան ցանկութիւնն զաւրանայ ի վերայ զգայութեանցն մարդոյն եւ անյագ վարէ յիրս աղտեղիս։ 19 Դարձեալ եւ ձեւ սողնոյս այսորիկ շարժման ճշմարտապէս ցուցանէ զշարժումնս մերոյ բնութեանս, որպէս եւ ուսաք իսկ ի բնական արանց` որ անստութեամբ տան հաւանութիւն իմաստնասէր մարդոց։ 20 Հինգ պատ առնու աւձ ի սողել իւրում. իսկ առաջոյքն եւ զկնիքն լնուն զեաւթներորդ թիւն. եւ բերէ զնմանութիւն զմերոյ զգայութեանցս, երկուք աչաւք եւ զուգիւք ականջաւք, ճաշակաւորութիւն, խոհականութիւն եւ ներքին համք որովայնին` որ շարժէ զամենայն մարդ ի մարմնական ցանկութիւնսն։ 21 Արդ այս է տեղալ աւձիցն ի ցանկացող ժողովուրդն` որ ամենայն մասամբքն զգայութեանցն յեղեալք էին ի ցանկութիւն, եւ գործով զկամս աղտեղութեանն կատարէին։
    22 Իսկ ընդ հարկանել աւձիցն` եւ մահու վախճանէին. եւ որ կոխեալն միայն լինէր ի շարժմանց ցանկութեանցն, զխածանելն խածան ի թիւնաբեր աւձիցն, այլ ընդ մահուամբ ոչ արկանէր։ 23 Կարէք հայել եւ տեսանել զաւձն Մովսէսի, վասն զի աւձ էր որ սպանանէր, եւ որ սպանանէրն` նոյն եւ մաղկատէր. եւ ի ձեռն միւս աւձին տեսլեան` մաղկատեալքն ընդունէին զառողջութիւն. եւ պատեցան զբարձրացեալ աւձիւն մաղկատեալքն եւ մաղկատիչքն. եւ նա միջնորդեցաւ եւ եկաց դատաւոր երկոցունց կողմանցն, եւ շնորհեաց ոմանց զառողջութիւն կենաց եւ ոմանց զընդդէմսն։ 24 Մեծ էր եւ աւձն պղնձի` որ կազմեցաւ ի ձեռաց իմաստնոյն Մովսէսի. այլ մեծութիւն զաւրութեանն նորա զնմանութիւն բերէր զբարձրացեալ խաչին` որ կանգնեցաւ ի Գողգոթա, զոր Տէրն ինքնին յառաջագոյն աւրինադրեաց ասելով. Որպէս բարձրացոյց, ասէ, Մովսէս զաւձն յանապատին, սոյնպէս պարտ է բարձրանալ որդւոյ մարդոյ ի մէջ երկոցունց կողմանց, ոմանց յանդարձ մոլորութիւն, եւ այլոց ի ճանապարհ ճշմարտութեան։
    25 Արդ խաւարեցաւ արեգակնն ի վերայ մոլորելոցն, զի չէին արժանի տեսանել զարեգակնն արդարութեան` որ բժշկէր զհարուածս աներեւոյթ առաջին աւձին։ 26 Եւ որպէս յանապատին` այնոքիկ որ յոգիսն հարեալ լինէին ՛ի ցանկական աւձէն, մարմնովքն կատարէր զգործս ապականութեան, ոչ կարէին տեսանել զաւձն Մովսէսի, քանզի չէին արժանի շնորհատուր թողութեանն, վասն այսորիկ մահուամբք անկեալ տապաստ յանապատին դնէին. իսկ ուր դուզնաքեայքն խտտղմամբքն ցանկութեամբքն ախտացեալք էին` ի դիւրագոյն գային ի բժշկութիւն, սոյնպէս եւ աստ ի գագաթն տեղւոջս պատեցան զխաչիւն Տեառն Յիսուսի անաւրէնք եւ աւրինաւորք, անարժանք եւ արժանաւորք։ 27 Որ հնութեան կուրութեամբք հարեալ էին, ոչ կարացին տեսանել զմահն ի կեանս դարձեալ, եւ զմոլորութիւնն ի ճշմարտութիւն շրջեալ, զանէծսն յաւրհնութիւն փոխանակեալ, յառժամայն նեղութիւնս հայեցան, եւ ի հանդերձեալ հանգստենէն վրիպեցին։
    28 Իսկ նա ըստ իւրում մարդասիրութեանն շնորհեաց զառողջութիւն բժշկութեան երկոցունց կողմանց` որք խածեալք եւ խոցոտեալք էին ի թիւնից հին վիշապին, եւ շնորհեալ զառողջութիւն ի ձեռն հաւատոցն ական` որք կարեն հայել եւ տեսանել զորդին մարդոյ ի վերայ խաչին, որ ընկալաւ չարչարանս յիւր մարմինն. եւ զնոյն իմանայցեն որդի Աստուծոյ, արարիչ երեւելեաց եւ աներեւութից։ 29 Քանզի ոչ եթէ իբրեւ զՄովսէսի աւձն պղնձի է` որ կախեցաւ զփայտէ յանապատին, որ առ ոմանս զաւրանայր յառողջութիւն, եւ առ ոմանս տկարանայր յանդարձութիւն մահու։ 30 Քանզի նմանութիւն ասաց Տէրն մեր, եւ ոչ զորպիսութիւնն նմանութեան, որ ոչ բերէր զիսկութիւն ճշմարտութեանն։ 31 Զի եթէ բերէր, զի՞նչ եւս պիտոյ էր երկրորդին գալ մտանել ի նորա տեղին, զոր եւ մեծս Առաքեալ թարգմանէ մեզ զզաւրութիւն խաչեցելոյն. Այն որ ոչ գիտէր, ասէ, զմեղս` վասն մեր մեղք եղեւ, զի մեք լիցուք նովաւ արդարութիւն Աստուծոյ եւ մեղքն աւձիւն մտին յաշխարհ։
    32 Արդ ձեւացուցեալ զինքն Տէրն աւձին տեսակաւ` տպաւորեալ կերպարանեցաւ յեաւթն թուական զգայութիւնս եւ յանհատ բարժանելի խոհականութիւնն. եւ եղեն մեղք, քանզի էաք ամենեքեան ընդ նովին մեղաւք մաղկատեալք եւ մաղկատիչք. մաղկատեալք յառաջին հին թիւնից վիշապին, եւ մաղկատեալք յիւրաքանչիւր շարժմանց թուական գրոյ մասանց մարմնոյս։ 33 Ծակոտեցան աչք մեր յանարժանս հայելոյ, եւ ախտացան ականջք մեր յայլանդակս լսելոյ, ճաշակելիք մեր անյագ տենչալով, եւ շարժմունք մեր անասնական ցանկութեամբք, եւ խոհականութիւնս մեր հպարտ բարձրացեալք. եւ եղեաք ամենայնիւ եւ ոչ մի մասն արդարութեան։ 34 Իսկ այն` որ ոչ գիտէր զմեղս եւ հեռի է յայսմ ամենայնէ, ի կամս իւրոյ բարերարութեանն եղեւ մեղս` որ ոչ էր նորա, զի մեք լիցուք արդարութիւն նովաւ. որ գոյրն մեր` կորուսաք. արդ գտցուք նովաւ, զի մի՛ կորուսցուք այլ։
    35 Բայց այս է աւձն պղնձի զոր բարձրացոյց Մովսէս յանապատին. հարկանել ոչ գիտէ, զի չունի թոյնս ի բնութեանն. իսկ յայլոց ոչ հարկանի, զի անտանելի է գոյացութիւնն։ 36 Զսովաւ պատեցան հարեալքն եւ հարկանողքն. հարեալքն բժշկեցան եւ հարկանողքն պարտեցան, զի ջրեսցին թոյնքն իւրեանց յանպարտելի զաւրութենէ գոյացութեան մարմնոյն։ 37 Եւ կախի աւձս այս զփայտէ բարձրացելոյ. եւ ոչ յաներեւոյթ եւ ոչ ի ծածուկ տեղւոջ, այլ ի յոյժ բարձրաւանդակի. ոչ թագուցեալ եւ ծածկեալ հանդերձիւք, այլ մերկ ամենայն մասամբք տեսլեանն կայ ի մէջ բազմութեան ժողովրդեանն։ 38 Յայտնի ամենեցուն է, եւ տեսանեն ոչ ամենեքեան. որ տեսանենն` ընդունին զառողջութիւն, եւ որք ոչն տեսանեն` հրաժարեն յաշխարհէս եւ յաշխարհէն կենաց։
    39 Ապա յիրաւի ուրեմն Տէրն մեր նմանեցուցանէ աւձիս այսմ ոչ զոք յարդարոց եւ ոչ զոք ի մարգարէից եւ ոչ ի հարցն կատարելոց ումեք, այլ մարդոյ ումեմն միայնոյ եւ յոյժ միայնացելոյ, ոչ դուզնաքւոյ, այլ որդւոյ մարդոյ` որ ունի զբնութիւն ամենեցուն եւ ի վեր քան զամենեսեան, եւ արարիչ ամենեցուն եւ բոլորեցունց նորոգիչ, եւ ունի զմարմին մաղկատելի, այլ ոչ մաղկատող. եւ մաղկատի ի մարմին, այլ ոչ յոգի։ 40 Եւ մարմին ասացի ի ձեռս եւ ի յոտս, ի կողս եւ ի թիկունս, ի ծնաւտս եւ ի գլուխս։ 41 Իսկ զգայութիւնք նորա տեսակ ունին զմերոյ թուականիս, այլ ոչ հարկանին ըստ մերոյ նմանութեանս։
    42 Նա եւ ասացից իսկ փոքր ի շատէ սակաւ բանիւք։ 43 Ի ձեռն աչաց յառաջ քան գործով մեղանչեն մարդիկ. իսկ Տէրն մեր Քրիստոս աչաւք հայեցաւ ի կինն բազմամեղ քան զամենայն քաղաքն` յորում բնակեալ էր. ծանեաւ զնա, եւ ծանոյց զինքն նմա։ 44 Աչք առ աչս հանդիպեցան, եւ յորդահոս արտասուս վիժեցին յապաշխարութիւն. մեղքն մեռան եւ արդարութիւնն կենդանացաւ։ 45 Լսելեաւք մարդիկ գերին ի լկտի երգս ձայնից. նովին լսելեաւք եմուտ Տէրն մեր ի տուն քահանայապետին, եւ ետես անդ զմահ թագաւորեալ. եւ լուաւ անդ ձայնս ողբոց եւ կոծոց մեծաց, հալածեաց զմահ եւ լռեցոյց զողբս կոծոցն յուսահատութեամբ։ 46 Ունէր եւ զճաշակաւորութիւն, այլ միայն զհարկաւորաց եւ ոչ զաւելորդաց. լցոյց զբազմաց կարաւտութիւնս, եւ վաստակեցան թիկունք բեռնակրացն ի պատարուն ի սակառիսն։ 47 Եւ ի ձեռն խոհականութեանն ընդ Հաւր ի բարձունս խաւսէր, եւ յերկրի ընդ մարդկան շնորհալից խոնարհութեամբ շրջէր։
    48 Եւ իբրեւ այս այսպէս էր ճշմարիտ, ոչ ինչ վրիպեալ գտայ ասելով` եթէ մարմին մեր վերագոյն գտաւ քան զբնութիւնս մեր։ 49 Եւ վասն այսորիկ ինքն զինքն նմանեցուցանէ պղնձի աւձին իբրեւ մեղաց եւ արդարութեան. մեղաց` զի ըստ մերում գոյացութեանս երեւեցաւ, իսկ արդարութեան` զի ոչ շարժեցաւ ըստ մերոց զգայութեանցս. եւ այսու ամենայնիւ արկանէ զլսողսն ի վարան տարակուսի. Որպէս Մովսէս, ասէ, բարձրացոյց զաւձն յանապատին, այսպէս պարտ է բարձրանալ Որդւոյ մարդոյ։
    50 Առ ի՞նչ ասաց, ասեն, զայսպիսի բանս Տէրն` որ Աստուածն էր բնութեամբ եւ մարդ ճշմարիտ. արարիչ ըստ աստուածութեանն եւ արդար ըստ մարդկութեանն, ընդէ՞ր աւձին նմանեցուցանէ զինքն։ 51 Ո՞ իմաստուն լսողդ, զբարիոք ասացեալդ ի Տեառնէ մի՛ այլ ընդ այլոյ տգեղագոյնս լսես. աւձի նմանեցոյց զինքն, ոչ խածանողին եւ հարկանողին, այլ անթիւնին եւ բժշկողին. քանզի ի ձեռն թիւնաւոր աւձին հարաք եւ մեռաք, իսկ ի ձեռն անթոյն աւձին բժշկեցաք եւ ողջացաք։ 52 Ապաքէն մարմին է գոյացութիւն աւձին, մարմին է եւ բնութիւնս մեր. մարմին մարմնոյ դիպեցաւ ի դրախտին, մարմին ընդ մարմնոյ խաւսեցաւ, մարմին ի մարմնոյ խաբեցաւ, եւ թիւնաւորն զանթոյնն եհար եւ սպան։ 53 Մարմին էառ Տէր մեր Յիսուս Քրիստոս, ոչ զթիւնաւոր հին աւձին, այլ զորոյ վիրաւորեցելոցն, եւ արար մահկանացու. մարմին մարմնոյ երեւեցաւ, անթոյնն թիւնաւորին, անվնասացեալ վնասացելոյն, անչարչարելին չարչարացելոյն, անապականն ապականացելոյն. աստ ահա միանգամայն իսկ ասացից, անմահն մահկանացուին, եւ Աստուածն մարդոյն. սա գոյացեալ եւ բաղկացեալ ի մարմին թանձրացեալ եւ կախեալ զփայտէ` ոչ յանապատի եւ ոչ ի քաղաքի, այլ արտաքոյ քաղաքի եւ հեռի յանապատէ։
    54 Եւ ամենայն աշխարհք եւ քաղաքք ժողովեալ շուրջ պատեալ զնովաւ հայէին ամենեքեան, եւ տեսանեն ոչ ամենեքեան։ 55 Որոց տեսանենն` ջնջին թոյնք աւձահարութեանն, եւ առանց դեղոց ընդունին զկատարեալ առողջութիւնն. աչք զգաստանան ցած հայելով եւ տեսանելով զաստուածութիւնն ի պարտաւոր մարմինն, եւ ի ձեռն ականջաց լսեն նորին բարբառոյ աստուածութեանն որ ասէ. Հայր, ի ձեռս քո դնեմ զհոգի իմ։ 56 Եւ ընտրող ճաշակելիք քաղցրանայ ի քիմս լսողաց բարբառոյն, եւ լցուցանէ քան զամենայն համս անոյշ կերակրոց, եւ ի ձեռն մարմնաւոր զգայութեանցս առողջանան ոգիքն, եւ լուսաւորին միտքն եւ լինին յոյժ սրատեսիլք. հային ի չարչարանս խաչին եւ տեսանեն զանչարչարելի աստուածութիւնն Որդւոյ, եւ վերաբերին հաւատք թռուցեալ եւ հասանեն առ Հայրն բոլորեցունց, եւ յիշեն զՄովսէս եւ զաւձն պղնձի, որ էր առակ աւրինակի արդեան ժամանակիս` որ կատարեցաւ ի խաչելութեանն Քրիստոսի. վասն զի ոչ ամենեքեան կարացին տեսանել։ 57 Այնոցիկ` որոց խաւարեալ էին սիրտք իւրեանց, եւ հնութեամբ կուրութեամբն շլացեալ էին ոգիքն իւրեանց, եւ մարմնաւոր նախանձուն հարան եւ մաշեցան ի մարմինս իւրեանց, գայթագղեցին եւ դղրդեցան առ վիմին հաստատութեան, արգելաւ յաչաց նոցա տեսիլ ճառագայթից լուսոյն` մեծափայլ խաչին Քրիստոսի, որ ծագեաց ի մէջ ամենայն արարածոց։
    58 Վասն այսորիկ երեւեցաւ ի տեղւոջ անդ իրք ահագինք եւ գործք մեծամեծք եւ սքանչելիք. քանզի վարագոյրն` որ արար Մովսէս հրամանաւն Աստուծոյ եւ ձգեաց ի ներքս ի խորանին, զի իցէ միջնորդ` աներեւոյթ տեսակ պահելով զսուրբսն սրբոց, արտաքին խորանն` յորում հանապազորդ ղեւտացիքն կատարէին զպաշտաւնսն իւրեանց, ապաքէն զնմանութիւն բերէր զերկնից երկնին, յորում կարծեմք զբնութիւն անեղին. իսկ արդ զի՞նչ եւս պիտոյ էր վարագոյրն, որ ծածկեալ պահէր զսուրբ սրբոցն` զխորհուրդսն աներեւոյթ զաւրութեանն։ 59 Իսկ այսաւր ոչ ի խորհուրդն ձեռնարկեալ, այլ ի բուն իսկ տէր խորհրդոյն, այն որ եկն յայտնել եւ ցուցանել զխորհուրդն իբրեւ զժամանակեան աւգտութիւն, զի ծանիցեն եւ ընկալցին զանժամանակեան տէրն խորհրդոյն. եւ նոցա ոչ միայն չընկալեալ, այլ եւ մերկ մահուամբ ի փայտի բեւեռեալ. վասն որոյ եւ հերձաւ վարագոյրն, զի ի պատառել վարագուրին ունայն եւ թափուր մնաց սուրբ սրբոցն, քանզի ել գնաց Սուրբ Հոգին ի տաճարէ անտի։ 60 Եւ փոխանակ զի ոչ պատառեցին զհանդերձս իւրեանց ի վերայ արեանցն զոր գործեցին, էարկ վարագոյրն զաւձիսն ի վերայ Տեառնն իւրոյ` որ պահէր զխորհուրդ պատուոյ նորա։ 61 Ի պատառել վարագուրին պատառեսցին սիրտք քահանայապետիցն, յորժամ տեսցեն զպատիւ սրբութեանն` որ յերկուս ցելաւ, եւ ամաչեսցեն առաջի ամենայն ժողովրդեանն` եթէ ոչ ի մարդ ձեռնարկեցին, այլ ի տէր տաճարին։ 62 Եւ որպէս պատառեցաւ վարագոյրն, ցուցանելով նոցա եթէ այսուհետեւ ոչ ինչ եմ ես պիտոյ ի ծածկոյթ արուգ սրբութեանցն, յորում ոչ եւս լիցին զաւրութիւնք երկնաւորք, քանզի հեռացան անջատան նոքա ի Տեառնէն երկնի եւ երկրի, սոյնպէս եւ երկիր շարժեցաւ ի ներքոյ բնակչաց անաւրէն ժողովրդեանն։ 63 Քանզի մասն է արեգակն երկնի, միով մասամբ որ արգել զլոյսն իւր յարարածոց` ամենայն մասունք երկնի ընդ նմին խռովեցան եւ զգեցան սուգ։ 64 Եւ քանզի մասն է վարագոյր բերոց երկրիս, ընդ միում մասին ամենայն մասունք երկրիս երերեալ դողացին` ոչ դուզնաքեայ, այլ յոյժ սաստիկ եւ ահագին. եւ այնչափ ուժգին, մինչ զի եւ ոչ միայն թանձր հողն սորա պայթեաց պատառեցաւ, այլ եւ վէմք մեծամեծք հիմնացեալք` հերձան եւ պատառեցան։
    65 Միաբանեցին երկինք եւ երկիր ի մահու միածնին Աստուծոյ. եւ յիրաւի արժանապէս։ 66 Քանզի յորժամ գայր յերկնից թագաւորն մեծ ի փրկութիւն եւ ի կենդանութիւն, զերկինս ոչ շարժեաց եւ զերկիր ոչ դողացոյց, այլ հեզ եւ հանդարտ եւ յոյժ խաղաղութեամբ, որպէս եւ Հոգին Սուրբ երգեաց ի բերանն Դաւթի. Իջցէ իբրեւ զանձրեւ ի վերայ գեղման. քանզի ի վերայ գեղման տեղալով, ոչ լինին ձայնք բարբառոյ եւ ոչ բաբախմունք ճայթմանց եւ ոչ թնդիւնք դղրդմանց, այլ յոյժ քաղցրութեամբ անլուր եւ անտեսակ ձայնից։ 67 Եւ գեղմն, ասէ, ոչ հատանելով եւ ոչ կտրելով ի կենդանւոյն զգեղմնն եւ ի բաց դնելով, զի այս եւ սովորութիւն իսկ ոչ է մարդկան. այլ մինչ ի կենդանւոջն է, եւ իջանէ անձրեւ ի վերայ նորա, զփոշին սրբէ, զաղտն լուանայ, զկիզն աճեցուցանէ, զկենդանին զուարթացուցանէ։ 68 Ըստ նմին նմանութեան Սուրբ Հոգին ի նմանութիւն ցաւղոյ ազդեցաւ ի սուրբ կուսին զաւրութեամբ մեծաւ, անլուր անտեսակ երեւոյթ տեսակ. որպէս կամեցաւ կատարեաց զարժանաւորութիւնն խաղաղութեամբ առանց խռովութեան եւ շարժման։ 69 Եկն եհաս ի տեղիս յայս` ուր արժան էր զայն խաղաղութիւն առնել. եւ ոչ կամեցան, այլ զընդդէմսն կատարեցին ի վերայ նորա։ 70 Տեսանե՞ս, զի նոյնք ընդդէմ առ նոսին հատուցաւ։
    71 Բայց վասն զի Աստուած է, ոչ գոն նորա ընդդէմք, այլ յամենայն ի կողմանց ամենայնիւ աւգտութիւնք երեւին. որպէս եւ ի շարժել վիմացն եւ ի պատառել երկրին` բացան, ասէ, գերեզմանք. եւ բազումք ի մեռելոց յարեան ի գերեզմանաց իւրեանց, եւ եկին մտին ի քաղաքն սուրբ եւ երեւեցան բազմաց։ 72 Զանուն ոչ եւս ասէ զյարուցելոցն, եւ ոչ զտունսն իւրաքանչիւր ցուցանէ, նա եւ ոչ զթիւ յարուցելոցն յայտ առնէ. այլ միայն բազում ասելով. եւ բազումքդ ոչ սահմանեալ զատանին ի թուական քանակաւն, այլ ի միմեանց առնուն զառաւելութիւն. որպէս հինգքն առ երիւքն, իսկ տասունքն առ հնգիւքն, այլ եւս բազումք առ տասամբքն. եւ սահման բազմութեան ոչ յանգի. եթէ մինչեւ ի կատարումն թուականին հասցես, անթիւն քան զթուականն բազմագոյն մնայ։ 73 Բայց զի յարեանն ճշմարիտ, անսուտ աւետարանագիրն գրով հաստատեաց եւ զյարութիւնն եւ զբազմութիւնն. եւ որպէս ի մէջ ասաց բազումն, նովին բանիւ անորիշ ասաց եւ զերեւումն։ 74 Բազմաց, ասէ, երեւեցան. զանուն ուրուք յայտ ոչ առնէ։
    75 Ամենայն ինչ նորոգ եւ սքանչելի գործք երեւեցան ի խաչելութեանն Տեառն մերոյ Յիսուսի Քրիստոսի, քանզի նոր իսկ աշխարհ գործելոց էր. եւ ասացից փոքր ի շատէ զնոյն իսկ զգործն` որ անդէն առ խաչիւն գործեցան, ոչ զիմ եւ ոչ զայլոց ի մարդկանէ, այլ զնորին Տեառն յառաջագոյն ասացեալ բերանով սուրբ մարգարէին. Եւ եղիցի աւրս, ասէ, աւր մի մեծ, զի ոչ լոյս իցէ եւ ոչ խաւար, այլ ցուրտ եւ պարզ. եւ աւրն այն յայտնի Տեառն, զի ոչ տիւ իցէ եւ ոչ գիշեր. եւ ընդ երեկս եղիցի լոյս։ 76 Տեսանե՞ս զյայտնութիւն Հոգւոյն Սրբոյ. ի սկզբանէ արարածոց այսպիսի աւր ոչ դիպեցաւ, բայց միայն ի խաչելութեան Տեառն. զի ոչ լոյս իցէ աւրն, վասն զի թաքեաւ արեգակնն. եւ ոչ խաւար իցէ, ասէ, վասն զի չեւ էր ժամ գիշերոյն հասեալ. քանզի ի հասարակ աւուրն եմուտ արեգակն ի մայրն, խաւար ասաց եւ ոչ գիշեր. զի արգելան ճառագայթք ջերմութեանն, ցուրտ ասաց եւ ոչ ջեր, եւ ցուրտ` ոչ դուզնաքեայ, այլ պարզ, հուրաստաց, նմանեալ է անպտղաբեր ձմերայնւոյ. եւ ձմեռն նշանակէ ատելութիւն չարին, որ եւ գործեցաւ իսկ առ ժողովուրդն։ 77 Եւ դարձեալ ասէ. Ընդ երեկս եղիցի լոյս։ 78 Երեկուն ժամդ դրացի եւ մերձաւոր է խաւարային գիշերւոյ, որպէս եւ աշխարհս մերձեալ էր ի վախճան կատարածի, եւ դրացի էր անվախճան խաւարին. եւ ընդ երեկս մեծի աւուրն անխաւար լոյսն ի խաչէն ծագեաց յոգիս այնոցիկ` որոց կարացին տեսանել զաստուածութիւն որդւոյն Աստուծոյ, եւ ընդ նմին լուսաւորեցան, զի խաւար այլ ի վերայ նոցա մի՛ տիրեսցէ։
    79 Եւ աւրն այն, ասէ, յայտնի Տեառն։ 80 Եւ յայտնութիւնն այն ոչ միով մասամբ կամ երկուք, այլ ամենայն լրութեամբ բազմութեանն։ 81 Եւ զի՞նչ մեծ յայտնութիւն աւուրն քան զայն, զի ամենայն ինչ նոր եղեւ եւ ահագին, եւ խաւար նոր եւ գիշեր նոր եւ աւր նոր. նոր է եւ պատառումն վարագուրին, նոր է եւ շարժումն երկրին, նոր է եւ պատառումն վիմացն, նոր է եւ բացումն գերեզմանացն, նոր է եւ բազմութիւն յարութեան մեռելոցն, նոր է եւ յայտնութիւնն նոցա որ երեւեցանն բազմաց, նոր է եւ սուրբ քաղաքն։ 82 Եւ յիրաւի նոր ասացի զամենայն. քանզի նոր է խաչն, նոր էր եւ խաչեցեալն եւ նորոգիչ էր ամենայն նորոգելոց. վասն այսորիկ ոչ գրեաց զանուանս յարուցելոցն, եւ ոչ զայնոցիկ` որոց երեւեցանն. քանզի նմանութիւն եւ աւրինակ էին աւուրն յարութեան մեծի, որք ոչ եւս մի մի յառնելոց են, եւ ոչ մասն ի բազմաց, այլ ամենեքեանս միանգամայնք առանց թուոյ եւ անուանակոչութեան։ 83 Բայց բազում անգամ զնորն ասելով, ոչ ինչ վրիպեալ գտանիմք ի նորագործ իրաց, որ ամենայն ինչ նորպէս եղեւ։
    84 Իբրեւ տեսին, ասէ, Հրեայքն եթէ խոնարհեցոյց զգլուխ իւր Քրիստոս եւ արձակեաց զհոգին, աղաչեցին զՊիղատոս վասն շաբաթուն, զի մի՛ ագցին ի խաչին վերայ. այլ զի զբարձսն բեկցեն եւ իջուսցեն ի խաչէ անտի։ 85 Եւ եկեալ զինուորքն զաւազակացն բեկին. իսկ իբրեւ եկին առ Յիսուս, տեսին զի նա կատարեալ էր, եւ ոչ ինչ մատեան ի նա. բայց մի ոմն ի զինուորացն տիգաւ եհար զկողս նորա, եւ ել անտի վաղվաղակի արիւն եւ ջուր։
    86 Ահա դարձեալ նոր եւ սքանչելի տեսակ։ 87 Ո՞վ երբեք ետես ի մարդկանէ, որ յետ մահուան իւրոյ խոցեսցի ի կողս իւր ի դի անձին իւրոյ, եւ ելանիցէ անտի արիւն եւ ջուր։ 88 Յառաջ քան զայս չիք եղեալ, եւ զկնի այսորիկ ոչ լինիցի, բայց միայն ի մարմինն Յիսուսի Քրիստոսի։ 89 Եւ այս ոչ արտաքոյ մարգարէութեանն, այլ նորուն խոցեցելոյն հոգւով. Դարձցին, ասէ, եւ տեսցեն զոր խոցեցինն. եւ հարցանեն ոչ խոցողքն, եւ ոչ տեսանեն զայն զոր խոցեցինն. այլք խոցեն եւ այլք տեսանեն եւ ընդունին ոչ զխոցեալ, այլ զողջացեալ եւ զողջացուցիչ վիրաց, եւ զվիրաց ոչ միայն զերեւելեաց, այլ եւ զաներեւոյթ հարուածոց, եւ ի դեղս արիւն արեան, եւ ջուր ջրոյ։ 90 Եւ եթէ կամիս, ընկալ ճշմարտապէս. քանզի ջուր է գոյացութիւն ամենայն կենդանեաց, եւ արիւն է կենդանութիւն ամենայն մարմնաւորաց. ընդ արեանն խառնեալ է մասն հոսման ջերմութեան, եւ ընդ ջրոյ զանգեալ է յոյժ հողոյս զաւրութիւն, եւ ընդ երկոսին տեսակս միաբանին ամենայն տարերքս եւ ցուցանեն զգոյացութիւն մարմնոյն Աստուածն բանի, զոր էառ ճշմարտութեամբ զբնութիւն մերոյ գոյացութեանս զոր ինքն ստեղծ յանշուշտ արարչութեանն։
    91 Արդ ելեալ անտի ջուր ի լուացումն աւազանին սրբոյ, եւ արիւն բաժակ նորոյ ուխտին. զի ջրովն սրբեսցուք զանձինս ի մեղաց, եւ արեամբն չարչարակից լիցուք մահու խաչի նորա։ 92 Զգրեալսն կատարեցին ակամայ վասն անձանց իւրեանց եւ յաւգուտ հեթանոսաց. մարգարէք` եւ ոչ անձանց կամաւք ճշմարտութեանն, մշակք` եւ զայլոյ երկիր գործեն, վաճառականք` եւ այլում ժողովեն մեծութիւն, առաջնորդք` եւ այլում բանան դուռն կենաց, ընթերցողք` եւ այլում մեկնեն զբան կտակարանաց եւ զառակս ճշմարտութեանն։
    93 Աղաչեցին, ասէ, զՊիղատոս, զի մի՛ ագցին ի վերայ խաչին։ 94 Բարւոք հրաժարէք յայնմանէ, որ բարձաւ ի ձէնջ եւ տուաւ հեթանոսաց։ 95 Եւ քանզի ոչ կարէ մահ լինել դրացի կենաց, հրաժարէք եւ դուք յերեկուն ժամուդ ի կենաց փայտէդ, զի ծածկեսջիք ընդ ստուերաւ գիշերոյդ զոր սիրեցէքդ. ընդ նմին լիցի ձեզ բնակութիւն։ 96 Զանարժան խնդրուածսդ զոր աղաչեցէքդ զդատաւորդ, զի զբարձսն բեկցեն եւ իջուսցեն ի խաչէ անտի, երկհազարեան եւ եւս աւելի ամաւք զոսկր գառինն ոչ կարացեր բեկանել ըստ հրամանին Մովսիսի, եւ զգառնդ Աստուծոյ միանգամ եւ խաչեցեր եւ բեկանել կամիս. զոր ոչ առնու յանձն քեզ Սուրբ Հոգին, զայդ կամաւք քովք կատարել կամիս, զոր ոչ կարես։ 97 Բայց առ ի՞նչ արդեաւք զայս առնիցէ Տէր. զանձն ի մահ տայր չարչարակից լինել աշխարհի, զոսկր բեկանել ոչ ունի յանձին. զոր ասացից փոքր ի շատէ։
    98 Ըստ բնութեան եւ ըստ բարոյականին գոյացութիւն մարմնոցս մերոց յերկուց է բաղկացեալ, կակղութիւն մսոյ, եւ անդամք գործական փորոտւոյ նիւթ էգ մասին, եւ ունի զպատճառ կենաց ի ձեռն սննդական մարմնոց։ 99 Իսկ ջիլք, նեարդք, եւ շունչ եւ ոսկերք, զաւրութիւն արու գոյացութեան. այդ է որ ըստ բնականին։ 100 Իսկ բարոյականն, նիւթ իգական մասինն է, բովանդակ մարմնաւորութեանն, եւ հարստութեան ջլաց եւ ոսկերաց արուացեալ իմն պնդութեամբ. նմանի անախտ իմն պնդութեամբն անբեկանելոյ երկնային մտաց։ 101 Վասն որոյ եւ նիւթականն` անասուն մասինն գառանցն յԵգիպտոս տուեալ լինին ի կերակուր ժողովրդեանն. իսկ ոսկերքն հանդերձ այլովք մասամբքն ի խոհականութեանն նմանութիւն պահեալ լինի առանց բեկանելոյ եւ փշրելոյ։ 102 Վասն որոյ եւ գառինք իսկ զենանին պատարագ Աստուծոյ, եւ ի ճենճեր ծխոյ եւ ոչ ի կարաւտութիւն լրման, այլ միայն յիմաստութիւն եւ ի խորհուրդ կատարեալ ի հանդերձելոյ լինելութեանն, որպէս երեւի իսկ ի պատարագել գառինն Աստուծոյ։ 103 Զբոլոր զինքն ետ ի ձեռն մարդկան, եւ զբոլոր մարդն աւանդեաց Աստուածն բանի. զբոլոր զկանխագիր բանսն մարգարէիցն յանձին իւրում կատարեաց, եւ բոլոր զքեզ յԱստուած կատարեսցէ։
    104 Բեկին, ասէ, զբարձս աւազակացն. եւ առ Յիսուս եկին, ասէ, եւ տեսին զի նա կատարեալ էր։ 105 Անսուտ բան եւ ճշմարիտ տեսակ այս է. զի որպէս կատարեալ էր ըստ աստուածութեանն, նոյնպէս կատարեալ էր ըստ չարչարանացն, կամաւք եւ ոչ ակամայ. վասն այսորիկ, Ոսկր նորա մի՛ բեկանիցի։ 106 Իսկ խոցումն ի կողսն զոր ընկալաւ` աղբիւր բղխման աշխարհի. նորոգումն ջրոյն կենդանութեան, որ առաւել եւս տնկագործեսցէ, ոչ զծառս պարտիզին յԵդեմ, այլ զծառս կենդանիս յեկեղեցւոջ Աստուծոյ։
Գ
    Դարձեալ յետ այսր ամենայնի կատարման եւ թաղումնն Յիսուսի ընդունի անշուշտ վկայութիւն յազգէն Հրէից. զի միաբանեցին ամենեքեան վկայք մահու որդւոյն Աստուծոյ, այլ ոչ ամենեքեան միաբան կցորդք կենաց նորա։ 2 Եկն, ասէ, Յովսէփ այր արդար, ազատ ըստ բնութեան, եւ մեծատուն ըստ աշխարհի. ի մարդկանէ ծածկութեամբ, եւ յԱստուծոյ յայտնապէս։ 3 Սա ոչ միայն ի չարութեան գործս նոցա ոչ գտանի, այլ եւ ոչ ի խորհուրդս ամպարշտութեան նոցա։ 4 Եւ արդ տես զառնն քաջութիւն. ի ժամուն յորում ամենայն ոք միաբանեալ էր եւ ի բաց կացեալք յԱստուծոյ, սա միայն վառեցաւ ի ծածուկ զինուք առաքինութեան, եւ ա՛ռ իւր զբազմագունդ զաւրացն հաւատոց. քաջալերեցաւ յանձն իւր, եւ յառաջ քան զմտանելն ի պատերազմ ետես զյաղթութիւնն` եթէ լինիմ պատերազմակից Աստուծոյ եւ յաղթեմ մարդկան։ 5 Բայց գիտեմ, զի ոմանք լսելով զայս` ոչ ինչ զարմանան ի վերայ բանիցս ասացելոց. եւ այս է սովորութիւն անփորձ մտաց։ 6 Մի՛ դու, եղբայր, զայս փոքր ի շատէ ինչ համարիցիս. քանզի ահագին էր տեղին եւ երկիւղագին ժամն, եւ կասկած մահու ի վերայ այնորիկ` որ իշխէր ասել եթէ յարդարութեան մեռաւ այրն. ոչ միայն յաղաւթիցն հանէին զնա քահանայքն, այլ եւ քան զաւազակս չարամահ սպանանէին։ 7 Նա եւ աւետարանագիրս ոչ դուզնաքեայ պատմէ զառնս լաւութիւն, այլ ուժգին եւ մեծապէս։
    8 Եկն, ասէ, Յովսէփ արեմաթացի. համարձակեցաւ եմուտ առ դատաւորն, եւ խնդրեաց զմարմինն Յիսուսի։ 9 Իբրեւ լսիցես զհամարձակեցաւն, մի՛ դուզնաքեայ համարիցիս, այլ ոգւով եւ մարմնով ճգնութիւն. ոգւով, զի մեծապէս հաւատք պիտոյ էին ի ժամուն. քանզի ոչ իբրեւ զմարմին մարդոյ լոկոյ բառնայր, այլ իբրեւ զմարմին որդւոյ Աստուծոյ։ 10 Դարձեալ ըստ մարմնաւոր կարգի ոչ միայն ի ժողովրդենէն էր նմա երկիւղ մահու, այլ եւս առաւել ի դատաւորէն եւ ի սպասաւորաց նորա. քանզի ածէին զմտաւ` եթէ զի՛նչ են խնդիրք առնս այսորիկ. զայր մի` որ յայնչափ բազմութենէ վկայեցաւ եթէ մահապարտ է, որ եւ ըստ աւրինի յանցաւորաց խաչեցաւ եւ մեռաւ, եւ սա եկեալ իբրեւ զանյանց եւ զանմեղ ի զուր մեռեալ` զմեծ եւ զճշմարիտ վկայ Աստուծոյ խնդրէ. գուցէ վաղիւ եւ ի մեր վերայ հասանիցէ պատիժ պատուհասի։
    11 Զայս ամենայն զմտաւ ինչ ոչ ած այրս այս. այլ որպէս յառաջ հաստատեալ էր ի ճշմարտութիւնն Քրիստոսի, եւս առաւել ի մահուն հաստատուն եկաց։ 12 Եւ բարձեալ զմարմինն Յիսուսի, պատէ ոչ ճեպով եւ վարկպարազի, այլ յոյժ խորհրդով եւ զաւրութեամբ ի կտաւս սուրբս եւ պատուականս, եւ զմուռս բազումս հանդերձ անուշահոտ խնկովք. եւ այս ոչ արտաքս քան զնախախնամութիւն Հոգւոյն Սրբոյ լինէր։ 13 Նա եւ զոսկին զոր յառաջ ընկալաւ ի մոգուցն, փոխանակեաց ի ձեռն պատկերակերպ դահեկանին, ասելով ցորդիս ժողովրդեան. Յորում կայսեր կերպարանդ գտանի, այդ նմա անկ է. իսկ յորում իմ կերպարան երեւի, այն իմ է։ 14 Քանզի մարդիկ` որ են յիշխանութեան, անդրիս կանգնեն յանուն իւրեանց, եւ զդէմսն նկարեն ի դահեկանի, զի ի ձեռն պատկերագիր նկարուն ոսկին մեծարեալ եւ յարգեալ լինի յաշխարհի։ 15 Ես զիմ պատկերս կենդանի ի կենդանի դէմս մարդոյ նկարեցի. եւ ոչ ոք բերէ յաշխարհի զնմանութիւն Աստուծոյ, բայց միայն մարդ. ոչ ումեք երեւի Աստուած, բայց միայն մարդոյ. ոչ զոք սիրէ Աստուած յերկրէ, բայց միայն զմարդ. Աստուած միայն մարդասէր, եւ մարդ միայն աստուածասէր. Աստուած մարդոյ, եւ մարդ Աստուծոյ. վասն մարդոյ Աստուած մարդացեալ, եւ վասն Աստուծոյ մարդ աստուածացեալ։ 16 Վասն այսորիկ երթայք տուք զկայսերն կայսեր, եւ զԱստուծոյն Աստուծոյ։
    17 Զայս պատարագս յառաջագոյն ընկալեալ Քրիստոսի յերկրպագութենէ մոգուցն, զոսկին` որպէս ասացի` ի պատիւ թագաւորութեանն. իսկ զմուռս եւ զխունկս ի մահ վիրաւորելոյն եւ թաղելոյն։ 18 Որ պատեցաւ ի կտաւս ի ձեռաց մարդկան, զի դու պատիցիս ի զգեստ պատմուճանի փառաց որդւոյն Աստուծոյ։ 19 Զմռսեցաւ դի մարմնոյ նորա, որ է տեւողութիւն անխախտելի պահուն յերկար ժամանակաց, զի զմռսեսցէ զքեզ ի տեւողութիւն ոչ ի ժամանակեան, այլ յանմահութիւն նորոգման Սուրբ Հոգւոյն։ 20 Խնկեցաւ իբրեւ մարմին մեռեալ, այն որ խնկելոցն է զամենեսեան ի հոտ անուշութեան, որ բուրէ ի լուսոյն կենաց. եւ եդաւ ի գերեզմանի նորում, յորում ոչ էր ինչ բնաւ ամենեւին եդեալ։ 21 Արդ փոխանակ գերեզմանիդ տարցի զքեզ ի քաղաքն երկնաւոր` որ առանց ձեռագործի կազմեալ իցէ։
    22 Եւ եդ, ասէ, վէմ մի մեծ կափարիչ ի դուրս գերեզմանին եւ գնաց։ 23 Բարիոք առնես, ո՛վ տէր Յովսէփ, զի լինիս վկայ ճշմարիտ թաղման Տեառնդ. քանզի գիտես զժխտողութիւն ազգիդ քո, թէ գուցէ յուրաստ լինիցին վաղիւ` եթէ բնաւ իսկ ոչ եդաք զնա յայդմ գերեզմանի. քանզի բազումք են որ ստեն, բազումք էք եւ դուք որ ոչ գիտէք ստել։ 24 Նիկոդիմոս գործակից քո, դա է որ ընդ Տեառնն իսկ ճարտարագոյնս մտանէր ի քննութիւն բանից։ 25 Քանզի վկայեն քեզ փորողք գերեզմանիդ, վկայեն եւ վաճառականք կտաւոցն, վկայեն եւ հարիւր լիտր զմռսոյն, վկայեն եւ դիազարդքն` որ խնկեցին զմարմինն տէրունեան. վկայեն եւ ձեռք աւգնականացն` որք զմեծ վէմն յեցուցին ի դուռն գերեզմանին, եթէ արժան իցէ նմա գերեզման ասել եւ ոչ յարութիւն կենաց։
    26 Ո՛վ տէր իմ Յովսէփ, յիշեցի եւ զմեծ վկայն քո զդատաւորն, առ որ չոգարն եւ խնդրեցեր իշխանութիւն բառնալ զմարմինդ։ 27 Իսկ արդ այդ զի՞ առնէ. եթէ ամենեքեան ընդ նոսա միաբանեսցեն ի ստութիւն, յորժամ եւ դու զյարուցեալն ի մէջ ունիցիս, զի՞նչ ունիցին խաւսել։ 28 Եթէ պնդեալ յամառեսցեն ընդդէմ քո, որպէս եւ սովոր իսկ են, ասասցես ցնոսա` թէ որպէս կապանաւք ետուք ցՊիղատոս, եւ Պիղատոս ետ ցզինուորսն, եւ զինուորքն ետուն ցխաչն, եւ խաչն ետ ցգերեզմանն, արդ ձեզ յընտիր լիցի, թէպէտ տուք ցիս ի գերեզմանէն զմեռեալն, թէպէտ առէք ընկալայք զյարուցեալն. ապա եթէ մի յայսցանէ ոչ առնէք, ձեր այլ ինչ գործ ոչ է, այլ հրաժարել եւ ի բաց գնալ ի յարուցելոյս, զոր եւ արարէք իսկ։ 29 Արդ դու տէր իմ Յովսէփ, խնդա եւ ուրախ լեր. քանզի մեծ էր Յովսէփն առաջին` արդարեւ մեծամեծ յայտնութեանց արժանի։ 30 Ի Յովսէփայ ի Յովսէփ ձգտեցաւ մեծութիւնն. նա վկայ անարատ ծննդեանն սուրբ կուսին, եւ սա վկայ թաղման սորին. եւ յերկուց ճշմարիտ վկայիցս երեւեսցի այլ բազմութիւն վկայից լուսաւոր յարութեան նորա։
    31 Դարձեալ եկին, ասէ քահանայքն առ Պիղատոս. Տէր, ասեն, յիշեցաք` զի ասէր մոլարն այն, եթէ յետ երից աւուրց յառնեմ ի մեռելոց. արդ հրամայեա զի պահեսցեն զգերեզմանն նորա, գուցէ դաւ ինչ յաշակերտաց նորա լինիցի, եւ բազումք զհետ համբաւոյն մոլորեսցին։ 32 Տուեալ ձեզ, ասէ, դաս մի զինուորաց. երթայք` որպէս եւ գիտէք` զգուշացարուք։ 33 Եւ զայս հրաման առեալ ի դատաւորէն` կնքեցին զգերեզմանն մատանեաւք երկոցունց կողմանցն։ 34 Ո՛վ նախահոգակ քահանայք, բարիոք առնէք` զի զգուշանայք. որ զանձինսդ ոչ կարէք պահել, այլում պահանորդք կամիք լինել. եւ դուք զարտուղի էք ի ճանապարհէն, եւ նմա մոլար եւ մոլորեցուցիչ կարդայք. ուստի՞ գիտէք եթէ մոլար է նա, եւ ոչ արժանի իսկ է ամենեցուն ցուցանել զճշմարիտ ճանապարհն. թերեւս այպանիցէք դուք զմոգսն, որք մոլորեցուցին զՀերովդէս, քանզի եւ աւգուտ իսկ չէր զնա կացուցանել ի վերայ ճշմարիտ ճանապարհին։
    35 Յիշեցաք մեք, ասեն, զմոլարն զայն։ 36 Թուի ինձ` եթէ այլ ընդ այլոյ տայք զպատասխանիդ. մոլար ոչ է արժան ասել ձեզ նմա, այլ մոլորեցուցիչ զթիւրսդ. որպէս ասէ. Մոլորեցան նոքա յանապատի եւ ոչ ի ճանապարհի։ 37 Եւ առ ի՞նչ արդեաւք ասիցի ի Հոգւոյն Սրբոյ, հոգեկիր պատմութիւնն իսկ յայտ առնէ. Չառաջնորդեաց նոցա, ասէ, ընդ Փղիշտ ընդ կարճոյ ճանապարհն. այլ շրջան առին յանապատին զքառասուն ամ. զի ամենայն յանցաւորութիւնն սպառեսցի յանապատին, եւ ապա խրատեալք արժանի լիցին մտանել յայն երկիր պարգեւաց։ 38 Որպէս կարծեմ, մոլորեցայք դուք ոչ յանապատի, այլ ի քաղաքի. ոչ յերկրէ խոստմանց, այլ ի Տեառնէն երկնի եւ երկրի. եւ արդ եկեալ առ դատաւորն զնա մոլար կարդայք։ 39 Որ մոլորեցոյց խաւսի՞ ճշմարիտ. եթէ մոլար է, թոյլ տուք, ոչ ինչ պարտ է կասկածել ի բանիցն նորա։ 40 Ապա եթէ զոր յառաջն առնէր` ճշմարիտ է, եւ ոչ կարէք յուրաստ լինել. նա եւ եթէ լինիք եւս, նոքա բազմագոյնք են քան զձեզ` որ տան վկայութիւն նշանագործութեանն. ոչ միայն կենդանիք ողջացեալք ի ցաւոց, այլ եւ հրաժարեալք մահուամբ եւ այսրէն դարձեալք յարութեամբ. եւ ոչ միայն որդիք ազգիդ ձերոյ, այլ եւ բազումք ի հեթանոսաց եւ եւս բազմագոյնք ի դիւաց։ 41 Արդ եթէ այսք ամենեքին ոչ մոլար զնա ասեն, այլ դարձուցիչ մոլորելոց, ապա եթէ ձեզ միայն թուի մոլար, երթայք զգոյշ լերուք, գուցէ զեղծիցիք, եւ ապա այլ ընդ այլոյ յետոյ եւս պատճառս խնդրէք։ 42 Ահաւադիկ դատաւորդ առ ձեզ բարերար երեւեցաւ. զամենայն զինչ ասացէք, զկամս չարութեան ձերոյ կատարեաց. եւ այժմ ոչ մի այր կամ երկու տայ ձեզ աւգնական, այլ բովանդակ գունդ մի զինուորաց. եւ զգունդն ոչ եթէ հասարակազոյգս, այլ ի ձեռն առաջնորդի եւ պետի` որ մեծ եւ հաւատարիմ էր դատաւորին։
    43 Եւ երթեալ ամենայն պատրաստութեամբ կնքեցին զդուրս գերեզմանին դասու մատանեաւք իւրեանց. եւ ինքեանք անդէն զտեղի առեալ մեծաւ զգուշութեամբ անքուն պահելով, զի մի՛ նենգ ինչ ուստեք լինիցի։ 44 Յէ՜ իմաստունք, մանաւանդ եթէ յոյժ մորոսք. եթէ յառնել կամի ի մեռելոց, ապա զամենայն ինչ կարող է առնել. զդուրս գերեզմանիդ ոչ բանայ, եւ զկնիքդ ոչ բեկանէ, եւ ձեզ զանձն ոչ ցուցանէ. դուք զիա՞րդ կարիցէք գիտել` թէ յարիցէ զոր ի ներքս ի գերեզմանիդ աւանդեցէք. կարի թանձրասիրտք էք, եւ առաւել թմբրեալք խելաւք։ 45 Համարեաց եթէ զինուորքդ դատաւորիդ անտեղեակ իցեն իբրեւ զարտաքինս եւ ոչ զներքինս. դուք որ այդչափ տեսէք զմեծամեծ սքանչելիս եւ ի ժամ մահու դորա, տակաւին ապշեալ էք եւ ոչ իմանայք` եթէ որ զերկիր շարժեաց եւ զերկինս դղրդեաց, զիա՞րդ կարէք պահել դուք զնա, բայց եթէ պահիք դուք նովաւ։ 46 Քանզի զինուորացն մեղադիր ոչ կարեմ լինել, զի սպասաւորք են դատաւորին, եւ հարկաւորեալք են կատարել զհրամանս նորա. այլ քահանայքն եւ մեկնիչքն յոյժ լալոյ եւ արտասուաց արժանի են։ 47 Վէմ ի վէմ յեցուցեալ, եւ զվէմն ի ներքս արգելեն, մանաւանդ եթէ զարարիչն երկնի եւ երկրի. եւ մատանիս ի վերայ եդեալ, եւ պահապանացն զգուշացեալ։
    48 Տեսանե՞ս զյիմարութիւնն. դու քոյոց մտացդ չկարես պահապան լինել. մինչ դեռ կաս ի սուրբ տեղիս, գտանիս յանարժան տեղւոջ. գոս արդ ի քաղաքի, եւ տեսանես Իտաղիա. գործես ի ցամաքի, եւ ի ծովու նստիս ի նաւի. կաս ի յերկրի, եւ ի վեր յերկնից երկնի շրջիս ընդ գունդս հրեշտակաց։ 49 Բայց վասն ձեր գիտեմ, զի ոչ երբեք կարացէք համբառնալ յերկրէս եւ տեսանել զգունդս երկնից, այլ հանապազ գետնաքարշ աստէն սողելով` նմանեցայք անդրավարին հաւրն ձերոյ. զի ոչ միայն հողակերք էք, այլ եւ հողահեղձք յոգիս եւ ի մարմինս. վասն որոյ ոչ գիտէք զինչ գործէքդ։ 50 Զի որպէս յամենայնի յամաւթ եղեայք առաջի դատաւորիդ եւ ամենայն բազմութեան ժողովրդեանդ, եւս առաւել յամաւթ լինելոց էք առաջի զինուորացդ` որ պահեն զգերեզմանդ։ 51 Յորժամ դոքա զճշմարիտն ձեզ պատմեսցեն, անկանիք ի վարանս տարակուսի. սուտ ոչ կարէք առնել, քանզի հաւատարիմք են. յայտնել եւ արդարացուցանել դուք ոչ կամիք, քանզի կոյր աչաւք էք ի դատաւորէդ եւ ի ժողովրդոցդ, միանգամայն եւ յԱստուծոյ։ 52 Եւ արդ զի՞նչ ինչ գործիցէք, եղուկ դուք եւ վայ ձեզ. չիք մխիթարութիւն եւ ոչ տեղի ապաստանի, բայց եթէ առ նոյն ինքն զոր սպանէքն եւ թաղեցէք. եւ քանզի մարդասէր է, ընդունի եւ ոչ յիշէ զառաջին յանցանսն։ 53 Բայց ես գիտեմ զի դուք ոչ առնէք զայդ, քանզի չէք արժանի. այլ անդրէն ի տաճարն ընթանայք, քանզի դեռ եւս կան կարծիք սուտ յուսոյն։ 54 Գիտեմ զի ի խորհուրդ մտանէք, եւ միտք ձեր ընթանան յարծաթն նզովեալ. զարծաթդ կորուսանելոց էք, ընդ նմին եւ զանձինս եւ զամենեսեան` որք լսելոց են ձերում մոլորութեանդ։
    55 Այլ Տէր մեր Յիսուս Քրիստոս զառ ի ներքոյ արեգականս զամենայն զփրկագործն կատարեաց, եւ ի ստորին կողմն երկրիս ամենայն զաւրութեամբ իւրով խաղաց գնաց իջանել տեսանել զզաւրութիւն մահու, եւ մխիթար տալ ադամեան զաւակին` որք յուսահատութեամբ նստէին ի խաւարի եւ ի ստուերս մահու։ 56 Եւ իբրեւ եհաս յամուր պարիսպն դժոխոց եւ յերկաթի պղնձանիգ դուռնն, ձայն ահագին մեծ կարապետին զպարիսպն առ հասարակ դողացուցեալ կործանեաց. եւ զաւրութիւն կենդանի հրոյն զկարծրանիգ դրունսն իբրեւ զմոմ հալեալ սպառեաց. եւ ճառագայթք ինքնածագ լուսոյն առ հասարակ սփռեալ տարածեցան ի գոգս եւ ի խորշս անմատոյցս ամուր վայրացն նորա. մաշեցաւ եւ սպառեցաւ թանձրացեալ խաւարն, եւ երեւեցաւ մերկ խայտառակեալ զազրատեսիլ զարդ սանդարամետականին։
    57 Յայնժամ Մահու զճիչ առեալ, զաղաղակ բարձեալ եւ լայր դառնապէս. գոչէր բարձրաձայն եւ ասէր. Ո՞վ է սա` որ եկն եմուտ յանմատոյց ամուրս իմ, մեկնեաց զիս, ի բնական խաւարէն զգեստէ իմմէ, եւ այրիմ ի տապ տապակիս յահագին ի հրեղէն փառաց նորա. ոչ մնաց ինձ խորշ խաւարի եւ ոչ մութ գիշերոյ, ոչ դաշտ փախստեան եւ ոչ լեառն թաքստեան եւ ոչ ծործոր ապաւինի. չիք հեռաստան` թէ փախեայց, եւ ոչ խորխորատ մաւտաւորութեան` թէ կացցէ։ 58 Անդունդք աղաղակեն թէ աստ է, եւ լերինք իբրեւ զմոմ հալին առաջի փառաց սորա. գերեաց զամենայն տարտարոսս, դողացոյց զզաւրս խաւարինս` զձախոյ մանկունսն իմ։ 59 Վայ է զինեւ, եղուկ եմ ես. կողոպտեաց զգանձս իմ, յաւարի էառ զամենայն զմեծութիւնս իմ, ոչ եթող ինձ յոյս մխիթարութեան, եւ ոչ զմի ոք յիմոց սեփականացս։ 60 Ո՞վ արդեաւք իցէ սա, զի ես ոչ գիտեմ. Ենովք եւ Եղիա այսրէն ոչ եկին. Աբրահամ եւ Սահակ եւ Յակովբ ընդ իս զայս ոչ գործեցին. Նոյ եւ Աբէլ եւ ամենայն արդարքն ընդ ինեւ անկեալ դնին. Մովսէս եւ մարգարէքն ինձ հնազանդեալ են. Մելքիսեդեկ եւ ամենայն թագաւորք արդարք յինէն ոչ ապստամբեցին։ 61 Եւ զի՞ մի մի թուիցեմ յանուանէ զազգս արանց կամ կանանց. ահա ի սկզբանէ մինչեւ ցայսաւր արդարք եւ մեղաւորք, հզաւրք եւ տկարք, ծերք եւ տղայք, նա եւ որք չտեսին զլոյս աշխարհի, առ իս ժողովեալ են. ամենեքեան ընդ իմով իշխանութեամբ կան հնազանդեալ։ 62 Իսկ ո՞վ իցէ սա, տայր ոք գիտացեալ։ 63 Եթէ զտեղին կարէի գիտել, թերեւս եւ հնարս ինչ իմանայի. եթէ յերկրէ է, ապա եւ զգաւառն գիտէի եւ զազգատոհմն. զբնութիւնն զոր տեսանեմ, ըստ ամենայն ազգատոհմի մարդկան բերէ զնմանութիւն. մանաւանդ զթիւ մասանց մարմնոյն ոչ աւելի եւ ոչ պակաս գտանեմ, այլ ըստ ամենայնցն եւ զսորայս։ 64 Բայց յերեսաց սորա կարի իմն զարհուրեալ եմ. զի եթէ յիջանելն իւրում առ իս զբազումս կորզեաց եհան յինէն, վայ ինձ եթէ չարակամաց սա անդրէն ելանիցէ, երկնչիմ եթէ բնաւ իսկ զամենայնս ընդ իւր տանի, եւ ես յիմոցս միայն մնացից։ 65 Նա եւ յանձնէ մեծ երկիւղ է ինձ. զի ոչ միայն զիմն հանէ յինէն, այլ եւ զտեղի խաւարինս ինձ ոչ թողու. եւ որպէս իմանամ, յայսմ խաւարէ զիս յայլ խաւար առաքելոց է. եւ երանի եթէ այսպէս էր խաւարն` ուր տանելոցն էր զիս։ 66 Բայց եթէ այսպէս էր ուր տանէրն, նա եւ հանէր իսկ ոչ զիս աստի։ 67 Այլ արդ եւ ահա յայտնի եղեւ, որպէս ոչ գիտացի զգաւառ սորա, սոյնպէս եւ ոչ գիտեմ զխաւարն յոր զիսն տանելոց է։ 68 Բայց չար այս իսկ է ինձ քան զամենայն, որպէս երեւի` զի ոչ միայն վասն արդարոց եկեալ է այսր, այլ եւ վասն ամենայն մեղաւորաց։ 69 Եւ եթէ ածէ եւ համար առնէ ընդ իս, եւ պահանջէ յինէն զոսկերս վախճանելոցն որք առ իս եկին, թերեւս կարեմ տալ։ 70 Իսկ արդ եթէ զԵնովք եւ զԵղիա յինէն խնդրեսցէ, եւ եթէ զայս եւս արասցէ ընդ իս, յայնժամ է ինձ վտանգ տագնապի եւ վարան տարակուսի, զի ոչ ուրեք գտանեմ երթալ։
    71 Արդ իբրեւ այսու ամենայնիւ մահ յանձն իւր տագնապէր, եւ ոչ յումեքէ գտանէր բան մխիթարութեան, դժոխք ետուն պատասխանի մահու եւ ասեն. Զբնութիւն դորա գիտեմք մեք, եւ զազգատոհմն դորա ճանաչեմք. դա է, վասն որոյ ասաց յառաջագոյն Հոգին Սուրբ. Համբարձէք իշխանք զդրունս ձեր ի վեր, եւ համբարձցին դրունք յաւիտենից, եւ մտցէ թագաւոր փառաց։ 72 Եթէ կրկնեսցես եւ երեքկնեսցես եւ բազում անգամ հարցցես, զնոյն լուիցես` Տէր զաւրութեանց, սա ինքն է թագաւոր փառաց։ 73 Եւ իբրեւ լուաւ մահ զտէր անունն եւ զհզաւր եւ զպատերազմող եւ ի կռիւ եկեալ ընդ իշխանութեամբ մահու, լուծաւ լքաւ եւ բեկաւ ամենայն զաւրութիւն նորա, եւ հատաւ յոյս թագաւորութեան նորա. զահի հարեալ յերեսաց նորա` ճեպէր փութայր փախչել եւ թաքչել, եւ տեղի ոչ գտանէր. ձայն բարձեալ յաղերս մեծ աղաչէր եւ ասէր. Գիտեմ զքեզ, Յիսուս նազովրեցի. դու ես սուրբն Աստուծոյ. մի՛ յառաջ քան զժամանակն տանջեր զմեզ։ 74 Արդ իբրեւ կապեաց զնա, եւ բեւեռեաց բեւեռաւք. բեւեռեաց զոտս եւ զձեռս նորա, եւ պրկեաց կապեաց ընդ զաւրութիւն անպարտելի խաչին. եւ ետ իշխանութիւն ամենայն մարդկան` որ խաչելոյն հաւատան եւ կատարեն զպատուիրանն Աստուծոյ Բանի, գնալ ի վերայ իժից եւ քարբից եւ ամենայն զաւրութեան մահու. էառ աւար բազում եւ բերեալ բաշխեաց ամենայն հաւատացելոց։
    75 Եւ մինչ Տէրն զայս ամենայն նահատակութիւնս կատարէր, պահապանքն ի քուն կային, եւ քահանայքն զեղէգնն եւ զբաղարջն ուտէին։ 76 Իսկ Տէրն կանխագոյն քան զասացեալ ժամադրութիւնն յարուցեալ եւ հրեշտակացն երեւեալ, այլ ոչ զգերեզմանն խախտէ, եւ ոչ զդուրսն բանայ, եւ ոչ զմատանիսն բեկանէ, եւ ոչ պահապանացն յակն անկանի։ 77 Յոյժ գոհանան հրեշտակքն զայնմանէ, որ յառաջ ժամանակաւ ոչ կարէին հայել եւ տեսանել զծածկութիւն փառաց որդւոյն Աստուծոյ, եւ այսաւր ի պատճառս մերոյ փրկութեանս եկեալ, եւ զամենայն տնտեսութիւնն իւր կարգաւ կատարեալ վերնոց եւ ներքնոց եւ սանդարամետականաց, եւ նորոյ աշխարհի նոր պտուղ երեւեալ նորոգապէս նոր եւ նախնիս, նախ հրեշտակք ընդունին եւ ուրախ լինին ի տեսիլ այնորիկ` որովք յառաջն կարաւտեալն էին։ 78 Եւ քանզի կամս աննախանձ ունին հրեշտակք եւ սէր սուրբ առանց ստութեան, ճեպեալ փութային տալ աւետիս կանանցն, ոչ միայն բանիւք, այլ եւ աչաց տեսլեամբք։ 79 Վաղվաղակի ի բաց տապալէին զվէմն ի դրաց գերեզմանին, եւ ի ներքս մտեալ երկիր պագանէին տեղւոյն` ուր Աստուածն մարդացեալ բազմեցաւ ի փրկութիւն մեղաւորաց եւ ի կենդանութիւն հրաժարելոց։ 80 Խոնարհէին եւ համբուրէին զպարեխն, եւ մեծապէս պատուէին զտէրունեան զտեղին, եւ սքանչացեալ զարմանային` եթէ այնմ որում երկինք երկնից չէին բաւական ի բնակութիւն, մարդասիրութեամբ իւրով ամփոփեաց զմեծութիւն փառաց իւրոց. էջ եւ բազմեցաւ ի փոքր տեղւոջս, եւ բաւական համարեցաւ լինել երեքաւրեայ ժամանակաւ։
    81 Յայնժամ միանգամայն կատարէին զբանն զոր ասաց Դաւիթ. Երկիր պագցուք ի տեղւոջ` ուր կացեալ են ոտք նորա. եւ դարձեալ. Երկիր պագէք պատուանդանի ոտից նորա, զի սուրբ է։ 82 Եւ այնչափ սիրելի է տեղին, զի ոչ միայն ի ներքս մտին հրեշտակքն, այլ եւ նստէին, ասէ աւետարանագիրն, մի ի սնարիցն եւ մի յանոտիցն։ 83 Արդ զնստէինն իբրեւ լուիցես, մի՛ վաղվաղակի ի բաց գնասցես ի տեղւոջէ անտի. քանզի ոչ եթէ ժամանակաւ նստէին, այլ նստան եւ նստին եւ նստցին մինչեւ յաւրն յայն` յորում միաբանութիւն լիցի մեր եւ հրեշտակաց եւ այնր աշխարհի` յոր զերիս աւուրս չոգաւ Քրիստոս, եւ ժամադրեաց ամենեցուն ժողով լինել առ դուրս նորին գերեզմանի։
Դ
    Արդ յոյժ սիրեմ զտեղին, եւ ոչ կամիմ հեռանալ ի դրաց գերեզմանին. այլ անդէն նստել ընդ հրեշտակսն, եւ տեսանել զմեծամեծ սքանչելիսն, եւ լսել ի բերանոյ նոցունց հրեշտակացն` որ խաւսէին ընդ կանայսն, եւ հնչեն բարբառ Աւետարանաց նոցա ընդ ամենայն աշխարհս։ 2 Քանզի կանայքն այնոքիկ անուամբ յորջորջին տեառնամայրք. իսկ հաւատովք ճանաչին մեծ եւ սքանչելիք։ 3 Քանզի գիտեն զնոյն Տէր անմայր յերկինս եւ անհայր յերկրի, եւ առ գութ մեծի սիրոյն զոր ունէին առ նա` բերին իւղս անուշունս, զի հեղցեն ի վերայ գերեզմանին։
    4 Եւ քանզի հատեալ էր քուն յաչաց նոցա զայն երիս տիւս եւ զերիս գիշերս, կանխագոյն Մարիամ մագդաղենացի եկն եհաս ի գերեզման անդր. եւ քանզի զվէմն ի բաց թաւալեցուցեալ էր հրեշտակացն, հայեցաւ ի ներքս, եւ զտէրունական մարմինն անդ ոչ ետես. վասն այնորիկ լայ կոծի ողբալով եւ ասէ. Զի՞նչ արարից, յո՞ երթայց, ո՞ւր խնդրեցից. ի խաչէն իջուցին, ի գերեզմանիս եդին, զդուրս վիմով կնքեցին եւ պահեն զգուշութեամբ. աշակերտացն վկայեմ, զի ոչ ուրեք շարժեցան զգիշերս ամենայն. ի Հրէիցն զայս ոչ ոք առնէր վասն մեծի շաբաթուն պատուոյ. հեթանոսաց չէր ինչ փոյթ. նա եւ ումեք ի մարդկանէ չէ աւրէն դիագող շրջել. ի գազանաց կասկած ինչ ոչ է վասն մեծի վիմիս ծանրութեան, եւ առաւել վասն զինուորացն պահպանութեան։ 5 Եւ եթէ յարութիւն կարծեցից, այս վաղ կարի է. ընդ երեկս ուրբաթուն թաղեցաւ. գիշերքս ահա երկու են, իսկ տիւս աւր մի է եւ ժամք երկու, եւ նա զերիս տիւս եւ զերիս գիշերս ասաց լինել ի սիրտ երկրի։ 6 Եւ զիա՞րդ` որ յամենայնի արդարն խաւսէր, յայսմ վայրի ստեա՞ց արդեաւք. քաւ լիցի, ոչ կարեմ վասն նորա յերկբայս լինել. սուտ եւ ոչ երբեք խաւսէր, այլ արդար յամենայնի. քանզի զամենայն զոր ասաց ի կենդանութեան իւրում, եղեւ եւ կատարեցաւ. իսկ արդ յայսմ միայն ստիցէ՞ արդեաւք։ 7 Արդ ես ոչ գիտեմ եթէ արդարեւ յարուցեալ իցէ եւ կամ նենգեալ յումեքէ։
    8 Զայս ասէր եւ զկրծիցն հարկանէր եւ զարտասուս յորդէր. մեծաձայն ճչել ոչ իշխէր վասն ահի քահանայիցն եւ զգուշութեան պահապանացն, այլ ի սրտին փղձկէր եւ ի միտս հեղձնոյր, եւ իրացն մխիթարութիւն ոչ գտանէր. մինչեւ յոյժ գթացեալ ողորմեցաւ նմա հրեշտակն եւ ասէ. Կին դու, զի՞ լաս յուսահատութեամբ եւ սուգ առեալ կոծիս անմխիթար. ասա ցիս զպատճառս իրացն, թերեւս լուիցես անսուտ պատասխանի։ 9 Եւ նա ասէ. Զի զտէրն իմ բարձին ի գերեզմանէ աստի, եւ ոչ գիտեմ ո՛ւր եդին զնա։ 10 Ասէ ցնա հրեշտակն. Գեղեցիկ ունիս զսէր սուրբ հաւատոցդ, այլ ոչ իմաստութեամբ արկանես զդառն արտասուսդ ի վերայ գերեզմանիդ. ո՞յր ուրուք լուեալ եւ տեսեալ իցէ` թէ մեռեալք զկենդանիս խնդրեն, եւ կամ մարդիկ ի խնդիր լինին կենդանւոյ Աստուծոյ. թուի ինձ` թէ քան զպահապանսն յիմարագոյն ես դու։ 11 Արդ եթէ կամիս, եկ մերձեցիր ի տեղի աստ եւ տես, զի յարեաւ, չէ աստ. եւ բնաւ ընդէ՞ր իսկ խնդրես զկենդանին ընդ մեռեալս։ 12 Եւ զայս ասացեալ` ի մեծ տարակուսանս զկինն արկանէր։
    13 Դարձեալ ասէ ցնա հրեշտակն. Թէ եւ ինձ ոչ հաւատաս իբրեւ աւտարաշխարհացւոյ, հարց զգաւառականսդ քո` որք են հաւատարիմք դատաւորին եւ խորհրդակից քահանայից ձերոց. նոքա պատմեն ոչ միայն ձեզ որ սիրելիքդ էք, այլ եւ թշնամեաց նորա։ 14 Բայց զժամ յարութեան նորա եւ ես ոչ գիտեմ. այլ ի շարժել երկրիս յայնժամ կարծեցի թէ յարեաւ. եւ առ գերեզմանի աստ` ես եւ բազում ընկերք իմ էաք, գիտաց եւ ոչ ոք ի մէնջ. ի դուրս գերեզմանիս հայեցաք ամենեքեան, վէմն անխախտելի կայր, եւ կնիքն յայտնի երեւէին։ 15 Իսկ մեր ի շարժմանէն կարծիս առեալ` բացաք զդրունս եւ զնա ի ներքս ոչ գտաք, մինչեւ ինքն ողորմելով երեւեցաւ մեզ առ ժամ մի։ 16 Այլ այժմ եւ մեք ոչ գիտեմք ուր է. բայց զտեղիս ոչ իշխեմք թողուլ, որովհետեւ այնչափ սիրէ զվէմդ եւ զխաչդ եւ զվիմափոր գերեզմանդ, եւ առաւել զձեզ որ ի խնդիր էք նորա։ 17 Եւ յայսմ ամենայնի պատճառս` եւ մեզ դարձեալ ողորմեսցի, եւ արժանի լիցուք միւսանգամ տեսանել զյարուցեալն ի մեռելոց։
    18 Եւ մինչ դեռ զայս ամենայն հրեշտակն ընդ կնոջն խաւսէր, ահա ոմանք ի պահապանաց անտի յորդեցան մտին ի քաղաքն պատմել քահանայապետիցն. Ո՛վ, զի՞ կայք, ասեն, զի՞ նստիք, տեսէք զինչ գործիցէք. յարեաւ ճշմարիտ, թագուցանել ոչ կարեմք. ահա բողոքեմք յապարանս դատաւորին, եւ ամենայն քաղաքիս զաղաղակ հարկանեմք. ոչ կարեմք յուրաստ լինել զահագին տեսիլ յարութեանն, քանզի մեծ էր երկրիս շարժումնս վերջինս քան զառաջինն. վասն զի եւ ի ժամ խաչին անդ դիպեցաք մեք եւ տեսաք զմեծամեծսն եւ զահագինսն որ անդ գործեցան։ 19 Այլ մեզ այն աւրն դիւրագոյն էր քան զայս աւր. վասն զի ոչ ի շարժմանէն միայն բեկան սիրտք մեր, այլ եւ արք ոմանք երեւեցան մեզ` ոչ գիտեմք ուստի՛ էին, յերկրէ կամ յերկնից, անհնարին մեծապէս լուսաւորք եւ ահագինք, եւ այնպիսի լուսաւորք` որ թէ ի մէջաւրէի երեւէին, ծածկէին ճառագայթք արեգականն առ նոցա անմատոյց լուսով։ 20 Բայց զարմացեալ եմք, եթէ դուք զիա՛րդ ոչ տեսէք, եւ կամ տապ բոցոյ նոցա այսր զիա՛րդ ոչ ազդեաց. քարինք տեղւոյն եռացին եւ հողն երաշտացեալ ցամաքեցաւ. մեք կիսամահ ի վայր անկեալ դնէաք, եւ բազումք ի մէնջ որ անդ մնացին` արդ եւս մեռեալ իսկ իցեն։
    21 Իբրեւ լուան քահանայապետքն զայս ամենայն ի բերանոյ զինուորացն, սկսան տալ պատասխանի. Յորժամ այդպիսի ահագին գործք գործեցան, որպէս դուքդ ասէք, թէ ոմանք ի ձէնջ կիսամահ անկեալ դնին, դուք զիա՞րդ կարացէք գալ եւ պատմել մեզ։ 22 Ետուն պատասխանի զինուորքն եւ ասեն. Կանայք ոմանք երանելիք եկին ի գերեզման անդ` մինչ դեռ կայր եւս գիշերոյ, որք բարձեալ բերէին իւղս անուշունս եւ խունկս սքանչելիս իբրեւ նուէրս աստուածայինս։ 23 Եւ ի մերձենալ կանանցն ի գերեզմանն` յոյժ դիւրութիւն եղեւ մեզ ի ժամուն. աւրհնեալ լիցին կանայքն այնոքիկ, եւ երանի քաղաքին` ուստի նոքա իցեն. եւ յիրաւի երանեմք այնպիսի կանանց։ 24 Մեք այնպէս թմբրեալ եւ անկանգնելի ի վայր անկեալ էաք, եւ մի ոմն ի նոցանէ աներկիւղ եւ անկասկած մերձեցեալ ի գերեզմանն հայէր. եւ իբրեւ զմարմինն անդ ոչ տեսանէր, յարտասուս հարեալ լայր դառնապէս. եւ վասն մեռելոյն պատասխանի լսէր յարանցն զյարուցելոյ եւ զկենդանւոյ։ 25 Եւ որպէս ի ժամուն ազդեցաւ` թէ հրեշտակք էին եւ ոչ մարդիկ, որք մերձաւորագոյն զնշանսն տային կանանցն զխաչելոյն` Աստուած խոստովանել եւ ոչ մարդ, կենդանի եւ ոչ մեռեալ. քանզի իբրեւ դիւրացաւ մեզ ի գալ կանանցն` մեք մեզէն իսկ լուաք պատասխանի ի բերանոյ երեւեցելոցն` որք ասէին. Զի՞ խնդրէք զկենդանին ընդ մեռեալս. ո՞չ յիշէք զոր յառաջագոյն ասաց` թէ պարտ է որդւոյ մարդոյ մեռանել եւ թաղիլ եւ յերիր աւուր յառնել։ 26 Եւ եթէ զայն ոչ յիշէք, արդ ահա տեսէք` յարեաւ չէ աստ, եւ յառաջագոյն քան զձեզ երթայ ի Գալիլիա, անդ տեսանիցէք զնա. ահա ասացի ձեզ։
    27 Զայս լուեալ քահանայապետիցն` զարմացան հիացան եւ բեկան սիրտք նոցա. գիտացին եթէ ոչ պատճառանաւք պատմեն. ի խորհուրդ մտին եւ ասեն. Արդ զի՞նչ գործեսցուք. որովհետեւ այսպիսի յայտնութեամբ յարեաւ, մարդիկ եւ հրեշտակք տեսին. զպահապանսն զոր խնդրեցաք ի դատաւորէն, նոքա մեծամեծ նշանաւք պատմեն զյարուցեալն. արդ ի Գալիլիա եւս երթայ, եւ մեծամեծ յայտնութիւնս առնէ անդ։
    28 Եւ իբրեւ այլ հնարս ոչ կարացին իմանալ, արկին ձեռս ի գանձս տաճարին. արծաթ բազում ետուն պահապանացն եւ ուսուցին նոցա պատճառս զառաջին պատասխանւոյն` յաղագս որոյ զինուորքն հրամայեցան նոցա ի դատաւորէն։
    29 Այլ Մարիամ անդէն ընդ հրեշտակսն պատեալ փարի զգերեզմանաւն, եւ ի խնդիր է յարուցելոյն. եւ առ յոյժ ջերմ սիրոյն անդադար ածէ զաչսն զվայրաւքն մինչեւ շնորհեալ նմա երեւումն փափաքելի ոչ հրեշտակի ուրուք, այլ նորին տեառն Յիսուսի։ 30 Քանզի գրէ աւետարանագիրն. Զայս իբրեւ ասաց նմա հրեշտակն, հայեցաւ նա ի կողմն մի տեղւոյն` ուր ի խաչ հանեալ էր զՅիսուս. եւ ետես անդ զՏէրն, այլ ճանաչել ոչ կարաց. այլ կարծեաց եթէ պարտիզպանն իցէ, ասէ ցնա խանդաղատալի բանիւք. Տէր, եթէ դու բարձեր, ասա ինձ` ուր եդիր զնա, զի ես առից զնա։
    31 Բարիոք տքնիս, ո՛վ Մարիամ, զգիշերս ամենայն, եւ գեղեցիկ են խնդիրք առաւաւտիդ. ոչ ոք ի մարդկանէ զրկէ զվաստակաւորս իւր, եւ ոչ Աստուած զլանայ զվարձս վաստակոց քոց. զվարձս գիշերային աշխատութեան քո հատուցանէ քեզ հրեշտակդ` տալով աւետիս զյարուցելոյն ի մեռելոց, եւ զտապ անձկոյ սրտի քո փախուցանէ երեւումն պարտիզպանիդ։ 32 Որպէս ինձ թուի, գտեր զգողն. եւ ոչ միայն զգողն, այլ եւ ընդ գողոյն զգողաւնսն. քաջ պնդեա ի վերայ, դա է ճշմարիտ. եւ ոչ զայլոյ գողացեալ, այլ զիւրն իսկ առեալ ունի. մի՛ ասեր` եթէ դու բարձեր, իբրեւ այլ զայլոյ ինչ, այլ ունի իսկ եւ զիւրն ունի։ 33 Դա է որ եդաւ ի գերեզմանիդ, դա է որ յարեաւն այտի, դա է որ խաչեցաւ, դա է որ ի մեռեալս չոգաւ, դա է որ եմուտ ի տուն հզաւրին, դա է որ կապեաց զհզաւրն, դա է որ առ զգանձս նորա յաւարի, դա է որ բաշխեաց պարգեւս բազմաց, դա է ճշմարիտ պարտիզպանն, դա է որ տարաւ զաւազակն ի պարտէզն. զդա խնդրէիր, վասն դորա լայիր, վասն դորա լուար ի հրեշտակէն թէ յարեաւ, վասն դորա ողբայիր, վասն դորա հրեշտակն զգերեզմանաւն շրջի, վասն դորա բերեր զիւղդ եւ զխունկս. եթէ վասն դորա բերեր, այլում ի խնդիր մի՛ լինիր։ 34 Բայց զոր ասացերն` ո՛ւր եդիր զնա, ցոյց ինձ` զի ես առից եւ գնացից, գիտեմ` զի առ սէրդ ասացեր. եւ եթէ տայ զինքն ցքեզ, տանիլ ոչ կարես, նա եւ ոչ միւս Մարիամն յակովբեանց եւ ոչ կղէովպեանց Մարիամն եւ ոչ քոյր Ղազարու եւ կոյսն Մարիամ` որ է մայր դորա։ 35 Եւ եթէ ամենեքեան միաբանիք, բառնալ զդա ոչ կարէք, քանզի յոյժ ծանրացաւ. ծանր է այսուհետեւ որ կամին մարմնապէս մերձենալ ի նա, եւ թեթեւ այնոցիկ` որք հաւատով մերձենան առ նա, զոր այժմ իսկ լուիցես ի նմանէ։ 36 Քանզի իբրեւ ծանեաւ, ասէ, Մարիամ, եթէ Յիսուս իցէ այն, յորջորջեաց զնա հին սովորութեամբն` րաբունի ասելով, որ թարգմանեալ կոչի վարդապետ։ 37 Ահա դեռ եւս աւադիկ Մարիամ, ի մարմնի ես եւ մարմնապէս լաս, եւ մարմնապէս խաւսիս, եւ մարմնապէս խնդիր առնես. արդ զիարդ արգահատեաց եւ յայտնեաց քեզ ի նոյն առաջին կերպարանսն, նոյնպէս կամիս մերձենալ ի նա թանձրութեամբ. վասն որոյ լսիցես պատասխանի` թէ մի՛ մերձենար յիս, զի չեւ եւս ելեալ եմ ես առ հայր իմ։ 38 Եւ վասն է՞ր արդեաւք զայս ասէր. քանզի պտուղ էր նորոգ ծառոյն կենաց, ոչ կալաւ յանձին եթէ կանայք յառաջ քան զարս մերձեսցին ի նա. բաւական համարեցաւ զազգս կանանց պատուել ի ձեռն ծննդեանն. այլ զերեւումն յարութեանն առնէ հրեշտակաւքն որ ունին զյանգութիւն առ արու բնութիւնս. միջնորդաւ տեսութեանն եւ ի ձեռն հրեշտակացն առաջնորդութեան երեւի կանանց, եւ առաքէ առ աշակերտսն։
    39 Երկուս իրս յայտնելով ի տեղւոջն, զՄարիամ ուսուցանէ վասն իւրոյ վերաբեր բնութեանն` հայր իւր յերկինս անուանելով, եւ զաշակերտսն մխիթարէ եղբարս զնոսա անուանելով։ 40 Քանզի յորժամ ասէ, երթամ ես առ հայր իմ եւ առ հայր ձեր, հաւասարէ զինքն ընդ աշակերտսն, եւ մի հայր իւր եւ նոցա ցուցանէ. բայց իւրն առանձին ասելով, իսկ նոցա ամենեցուն ի միասին։ 41 Յոյժ անջրպետեալ զատանի ի միմեանց, եւ իմանի յայտնութեամբ յոգիս իմաստնոց. քանզի մարդ է ըստ բնութեան ամենեցուն, հաւասարէ զինքն ըստ աշխարհի. եւ Աստուած է անեղութեամբ ընդ Հաւր, զատուցանէ զինքն ոչ միայն յաշակերտացն, այլ յամենեցուն բանական գոյութեանս։ 42 Եւ առ Աստուած իմ, ասէ, եւ առ Աստուած ձեր։ 43 Մեր ահա գիտեմք զի Աստուած է, արարիչ եւ թագաւոր եւ տէր. եւ թէ գոհանամք զարարչական զաւրութենէն, է նա մեր թագաւոր վերակացու եւ խնամածու. եւ եթէ զընդդէմսն գործեմք, է նա մեր տէր, դատի խրատէ եւ ածէ յուղղութիւն։
    44 Իսկ քո, Տէր, հայր զի է` գիտեմք, վասն զի ուսաք ի քէն ճշմարտապէս զայդ. զիա՞րդ ասես` երթամ ես առ Աստուած իմ եւ առ Աստուած ձեր։ 45 Այո՛, ասէ, քանզի հայր է ձեր արարչութեամբ, հայր է եւ իմ ծնողութեամբ. Աստուած է ձեր, որպէս ասացի, ըստ հաստողութեան, Աստուած է եւ իմ ըստ տնաւրէնութեանս։ 46 Այլ իմ, ասէ, առանձին միայն. իսկ ձեր ոչ առանձին, այլ ամենայնի` մարդկան եւ հրեշտակաց եւ երկնի եւ երկրի եւ տարերաց գոյացութեանց։ 47 Եւ որպէս Հայր բարերարութեամբ իւրով` չաղաչեցեալ ուրուք` ի ձեռն Որդւոյ արար զաշխարհս ամենայն զերեւելիս եւ զաներեւոյթս, նովին մարդասիրութեամբ եւ Որդի կամաւք Հաւր յանձն իւր էառ զմարմին մերոյ բնութեանս, եւ ընկալաւ չարչարանս յիւր մարմինն մինչեւ ի մահ խաչին, ի թաղումն եւ ի յարութիւնն։ 48 Եւ վասն այնորիկ Աստուած մարմնացեալ. եւ այսուհետեւ ոչ եւս մարմին, այլ Աստուած. եւ Աստուած ոչ առանց մարմնոյ, եւ մարմին ոչ եւս ծանր բնութեամբ, այլ մարմին աստուածային, անորակ եւ անքանակ, աներբ եւ անուր։ 49 Անբաժանելի եւ անքակ է Աստուած բանն, միշտ անճառ եւ անպատում, եւ ընդ նմին անճառելի եւ մարմինն։ 50 Միշտ Աստուած ինքն յինքեան, ոչ ի տեղւոջ, այլ տեղի ամենեցուն. ոչ ի ժամանակի, այլ ժամանակ ի նմանէ. ոչ յեղանութեան, այլ լինելութիւնք նովաւ, եւ գեր ի վերոյ ամենեցուն երկնի եւ երկրի, եւ երկնից երկնի շրջագոյ բնութեանն. ընդ նմին իմասջիր եւ զկուսածին մարմինն։ 51 Վասն այսր ամենայնի ունիմք իշխանութիւն անուանիլ եղբայր Քրիստոսի, եւ ասել ընդ նմին հայր մեզ զԱստուած. զի ընդ միոյ մասինն որ միացաւ ընդ Աստուած բանն, եւ վերաբերեցաւ եւ ել յերկինս` նստաւ ընդ աջմէ Հաւր, ամենայն մասունք մարդկային բնութեանս ընկալան զաւետիս յուսոյ. զի նովաւ եւ ի ձեռն նորա վերաբերեսցին եւ հասցեն եւ ժառանգեսցեն զանախտ եւ զանչարչարելի տեղին, ուր որդին Աստուծոյ նստի ընդ աջմէ Աստուծոյ։
    52 Վասն այսորիկ առաքէ Տէր զՄարիամ մագդաղենացի առ աշակերտսն ասելով. Երթամ ես առ Հայր իմ եւ առ Հայր ձեր, եւ Աստուած իմ եւ Աստուած ձեր։ 53 Եւ եկեալ Մարիամ պատմեաց Պետրոսի եւ Յովհաննու եթէ ետես նա զՏէր, եւ զայս ինչ խաւսեցաւ ընդ նմա։ 54 Զայս լուեալ Պետրոսի, ազդեցան նմա յիշատակ առաջին բանիցն Տեառն զոր ասէր` եթէ Յետ երից աւուրց յառնելոց եմ ես։ 55 Յոտն եկաց վաղվաղակի Յոհաննու հանդերձ, եւ ընթացան երկոքեան ի գերեզման անդր. եւ քանզի մեծ էր ճեպ փութոյն, ելեւելս առնէին զմիմեամբք. յառաջագոյն հասանէր Յովհաննէս. զհայելն հայի, այլ ի ներքս ոչ մտանէ. եւ հասեալ Պետրոս, ի միասին մտանեն տեսանեն զգերեզմանն զի ունայն եւ թափուր էր ի մեծ գանձէն որ աւանդեցաւ. բայց միայն կտաւքն` զի անկեալ դնէին ի վերայ բարձրացեալ խարակին. իսկ վարշամակն որով զգլուխն պատեալ էր, ոչ խառն ընդ այլ կտաւին կայր, այլ ուրոյն ծալեալ եդեալ։
    56 Եւ այս զի՞նչ նշանակէ` ընկենուլ կտաւոցն, եւ կամ չխառնել վարշամակին ի կտաւսն։ 57 Ըստ բնախաւսութեան յայտնի է ամենեցուն. երկնաւոր բնակիչքն` երկրաւոր հանդերձիցն չեն կարաւտացեալք. իսկ Տէրն երկնի եւ երկրի, ինքնագոյ զաւրութեամբն եւ բնական փառաւքն ծնաւ ի սուրբ կուսէն. ո՞չ ապաքէն` որով եկն առ մեզ ի Հաւրէ, նովին զաւրութեամբ առ Հայր վերանայ։ 58 Այլ ես եւ ըստ մերում բնականիս ասացից. ապաքէն վասն մեր եկն յաշխարհ Տէր աշխարհիս. իսկ յորժամ զմերս յիւրսն տարաւ, պէտք մերայոցս անդ ոչ ինչ էին պիտոյ. եթող զկտաւսն աստէն, եւ ի ձեռն կտաւոցն մնալոյ` աշխարհս մնացին իբրու թէ ի սուգ եւ ի չարչարանք ի ձեռն այս երեւման, զի եւ դու քեզէն ըստ քում վարդապետին կազմեսցես։ 59 Քանզի ամենեւին մերկ էիր յաշխարհի. եւ մինչ էիր յաշխարհիս, վերացար ըստ պիտոյից սորա. իսկ յորժամ ելցես աստի, ոչ ինչ կարասցես տանել ընդ քեզ. այլ որպէս եկիր, նոյնպէս երթիցես։ 60 Եւ եթէ յառաջագոյն զայս իմասցիս, կեանք վարուց քոց զուարթնոց նմանեսցին, եւ ելք կատարածի քո զկնի Տեառն հետեւեսցին։
    61 Այլ վասն վարշամակին յոյժ մեծախորհրդութիւն տեսանեմք. քանզի յարութիւն էր մարդոյ եւ Աստուծոյ. մարդոյ ըստ բնութեան, Աստուծոյ ըստ տարաբնութեան. եւ երկոցունց միացելոյ` ոչ եւս այնուհետեւ երկու թուին, այլ միական` գոյականին։ 62 Յոյժ աւրինաւոր իրք ի տեղւոջն երեւեցան, զոր եւ մեծ Առաքեալն հաստատուն վկայութեամբ ցուցանէ մեզ։ 63 Գլուխ կնոջ այր իւր է, եւ գլուխ առն Քրիստոսի, եւ գլուխ Քրիստոսի Աստուած. գլխոյ ի գլուխ աստիճանեաց զաշխարհս, եւ զամենեսեան հանեալ տարաւ առ Հայրն բոլորեցունց։ 64 Վասն այսորիկ պատուականագոյն երեւեցաւ վարշամակն ի մէջ այլոց կտաւոցն. զի դու իմասցիս ճշմարտապէս ոչ զորոշումն զատանելոյ, եւ ոչ զմիութիւն սեղմութեան. եւ ոչ այլ ուրուք է գլուխն, այլ որոյ է մարմինն. եւ ոչ մարմինն այլ ուրուք է, այլ նորին գլխոյ. եւ ոչ մարմինն գլուխ է, եւ ոչ գլուխն դարձեալ ոտք են. այլ անդամք բազում` կարգեալ եւ հաստատեալ եւ կազմեալ են ըստ իւրաքանչիւր մարմին. քանզի պատիւն ի գլուխն է, ընդ նմին գլխոյ եւ ամենայն մասունք մարմնոյն պատուեցան։
    65 Իսկ եթէ առ մերս այդպիսի է տեսաւորութիւն, ո՛րչափ եւս առաւել իմանալի բնութեանն։ 66 Գլուխ է եւ աստուածութիւնն, գլուխ է եւ որդիութիւնն, գլուխ է եւ Սուրբ Հոգին։ 67 Այլ աղէ, մտացդ աչաւք հայեաց եւ տես, եւ լուր հաւատովք զբանն տէրունական որ ասէ. Ոչ ոք գիտէ զՀայր` բայց եթէ Որդի, եւ ոչ զՈրդի` եթէ ոչ Հայր եւ ի ձեռն Սուրբ Հոգւոյն ճանաչին Հայր եւ Որդի նորին՝ Սուրբ Հոգւովն։ 68 Քանզի Աստուած հոգի է, եւ հոգի Աստուած. հոգի` Որդի, հոգի եւ Սուրբ Հոգին։ 69 Եւ արդ զի այս այսպէս է, ոչ եթէ Հայր Որդի, եւ ոչ Որդին Հայր, եւ ոչ Սուրբ Հոգին Հայր եւ Որդի։ 70 Հայր արարչական զաւրութիւն, որ ունի նշանակ թագաւորական զաւրութեանն. Որդի բնական զաւրութիւն, որով երեւի դատողական զաւրութիւնն. Հոգի հաշտական զաւրութիւն, որով յայտնի երեւի կենարար զաւրութիւնն. եւ ասի միասնական աստուածութիւն։ 71 Հաճեալ է Որդի ի բնական անուանն, որ է զաւրութիւն եւ իմաստութիւն, եւ նոյն ինքն ծնելութիւն եւ անեղութիւն. հաճեալ է եւ Սուրբ Հոգին յիւր անձն եւ յէութիւն, հանողութեամբ յԱստուծոյ, անճառելի եւ անպատմելի։ 72 Հանգուցեալ է եւ կամք Հաւրն յաստուածութիւն հայրութեանն, որ է պատճառ ճառելեացս եւ անճառելեացն։ 73 Արդ ծալեաց եւ եդ զվարշամակն մեկուսի. ինքն Քրիստոս զիւր գլուխն պատուեաց։ 74 Եւ արդ ո՞վ մեծ իցէ, արդեաւք որ պատուիցէ՞, եթէ որ պատուիցին։ 75 Իսկ եթէ այլ յայլմէ ունէր զպատիւն, այդպէս էր. արդ եթէ ինքն զինքն պատուէր, զիա՞րդ կարասցես ի մէջ անբաժանելւոյն բաժինս ցուցանել. եւ որպէս ընդ Քրիստոս եւ ընդ իւր գլուխն չիք անջրպետութիւն ի մէջ արկանել, եւ ոչ ընդ Քրիստոս եւ ընդ իւր Հայրն, այլ միայն խորհուրդ պատուոյ, զի ուսուսցէ զերկոտասանսնÉÉ Հայր յարուցանէր, Որդի յառնէր, Հոգին Սուրբ աւետիս մատուցանէր արարածոց։ 76 Եւ որպէս յարարչութեանն հաւասարութիւն էր, Հայր կամէր, Որդի առնէր, եւ Սուրբ Հոգին զարդարէր, ապաքէն եւ նորոյ աշխարհիս սկիզբն լինելութեան էր յարութիւնն Քրիստոսի. վասն այսորիկ բոլոր բոլորովին բովանդակ անդ է Սուրբ Երրորդութիւնն. միանգամայն եւ ամենայն զաւրութիւնք արարածոցս։
    77 Տեսանե՞ս զի ոչ ինչ պիտոյ էր զկտաւսն տանել ընդ իւր. այլ փոխանակ կտաւոցն զամենայն աշխարհս զգեցաւ, եւ զաշխարհի հայրենի փառսն զարդարեաց։ 78 Իսկ զխորհուրդ գերեզմանին եւ զկտաւոցն եւ զվարշամակին յայտնեաց գլխոյն աշակերտաց։ 79 Քանզի գերեզմանն է նմանութիւն աշխարհիս` յորում թաղեալ եմք, եւ կտաւքն ժամանակեան՝ պատանք զարդուց սորա. իսկ պատիւ վարշամակին, որպէս վերագոյն ասացաք, ակնկալութիւն յուսոյ այնոցիկ` որ կարեն բացահայեաց ակամբ ի հեռաստանէ տեսանել զՀայրն բոլորեցունց, որ պատուելոց է զգլուխ ամենեցուն, որք արժանի լինին երկնաւոր պարգեւաց պսակին։
    80 Բայց թերեւս ոք յուսումնասէր փափաքողաց քննել կամի եւ լսել զայս եւս` եթէ ո՛ ծալեաց զվարշամակ գլխոյն եւ եդ մեկուսի, Տէ՞ր ինքնին, եթէ հրեշտակքն գիտասցէ այնպիսի հարցողն, զի զԱստուծոյ ակնարկութիւնն ամենայն ոք կատարէ` բանաւորք եւ անբանք. բանաւորք ի ձեռն զգայութեանց կատարեն զհրամանս նորա. իսկ անբան տարերքս ի բնական շարժմանցն. իսկ հրեշտակք առաւելեալ են բանաւորութեամբ, եւ բնակութեամբ մերձաւորագոյնք են առ աստուածութիւնն, գիտելով զխորհուրդ կամաց նորա։ 81 Եւ որպէս երեւի` առ սէր Տեառն իւրեանց յոյժ փարեալ խանդաղատին զգերեզմանաւն, եւ ի ներքս մտեալ զանձուկն ի կտաւսն սփռէին, բառնալով եւ դնելով եւ բազում անգամ համբուրելով. որպէս ոք զի գտանիցէ զնիշ անձկացելոյ` պատիցէ փարելով եւ յոյժ խանդաղատիցէ, եւ զի՛նչ գործել արժան է` զայն ոչ գիտեմ։ 82 Այսպէս իմն եւ հրեշտակքն առնէին ընդ կտաւսն. եւ ի ձեռն առեալ զվարշամակն, ծալէին կազմէին եւ մեկուսի դնէին ըստ բնութեան մարդկան սենեկապանաց զոր գործեն յարքունիս, եւ զամենայն հանդերձ թագաւորին դնեն ի պատուական տեղւոջ. իսկ թագին ուրոյն իմն առնեն զգուշութիւն, եւ ոչ խառն ընդ այլ հանդերձսն պահեն։ 83 Այսպէս եւ երկնաւոր թագաւորին մերոյ զաւրքն երկնից ի սպաս իջեալ` շողային զցանկալի գերեզմանաւն. եւ երկուքն ի ներքս մտեալ` զամենայն ինչ տեղւոյն պատուեն. բայց զթագն ոչ խառն ընդ այլսն ընկենուն, այլ ուրոյն դնելով ուսուցանեն մարդկան զմիասնական գլխաւորութիւն Երրորդութեանն, ուստի ամենեքեանս առին զլինելութիւն։
Ե
    Արդ Պետրոսի, զայս խորհուրդ իմացեալ գնաց ի գերեզմանէն ընդ միտս զարմացեալ, եմուտ ի տունն հանդերձ այլովք աշակերտաւքն։ 2 Եւ քանզի երկիւղ մեծ էր վասն ահին Հրէից, զգուշութեամբ մեծաւ զդուռն ի փակի ունէին` լուռ նստելով. բազում խորհուրդք յածման մտանէին ի սիրտս իւրեանց, եւ իբրեւ զորբս եւ անվերակացուս զանձինս համարէին. ի Հրէիցն հալածեալ եւ յԱստուծոյ մնացեալ եւ յընտանեաց վաղու իսկ հեռացեալ էին, տխուր եւ տրտում եւ ողորմելի քան զամենայն մարդիկ երեւէին ի ժամուն. քանզի գոյր ոք ոչ իսկ ի նոսա որ կարէր բանալ զբերան իւր, եւ բան մխիթարութեան խաւսել ընդ նոսա։
    3 Եւ մինչդեռ յայսմ նեղութեան էին, եկն Յիսուս, եկաց ի մէջ նոցա եւ ասէ. Ողջոյն ընդ ձեզ։ 4 Եւ այս էր մեծ զարմացումն եւ ահագին տեսիլ. դուրք փակեալ, եւ շուրջ զշինուածովն ամենայն զգուշութիւն պատրաստութեան, եւ մուտ ի ներքս ամենեւին ոչ գոյր։ 5 Իբրեւ ետես Տէր եթէ յեւս յափշութիւն կրթեցան սիրտք նոցա, վաղվաղակի եցոյց զձեռսն եւ զկողս, զի ի մեծ եւ յերեւելի նշանացն ծանիցեն զՏէրն, եւ փարատեսցէ զտրտմութիւն սրտից նոցա։ 6 Դարձեալ կրկնեաց եւ քաջալերեաց կրկին ողջունիւն։ 7 Եւ քանզի ընդդէմք են խռովութիւն եւ խաղաղութիւն, մատոյց զողջոյնն աւգնական խաղաղութեանն. հալածեաց եւ հեռացոյց ի սրտից նոցա զյոյզ խռովութեանն, եւ փարատեաց յանձանց նոցա զերկրային զսուգ եւ զտրտմութիւն, եւ արար զնոսա անխրախտս մտաւք եւ անչարչարելիս հոգւով։
    8 Եւ իբրեւ յամենայն կողմանց մաքրեաց զնոսա յերկրաւոր ապականութեանցս, պնդեաց եւ կարծրացոյց զանձինս նոցա առաւել քան զհարստութիւն անդամանդի, զի կարասցեն ընդունել զանպատում շնորհս նորա, որ մեծն է եւ առաւել քան զամենայն, ընդ որում ոչ ինչ կշռի յերեւելեացս։ 9 Իսկ արդ զիա՞րդ կշռեցից ընդ այնմ` որ ոչ տեսանի եւ ոչ զննի, եւ ամենայն տեսանելեացս եւ ըմբռնելեացս նա է կենդանութիւն։ 10 Եւ զի՞նչ, այն որ այնչափ մեծացեալ առաւելաւ քան զամենայն, ես ոչ կարեմ ասել. իմանամ Է, գիտելով ճշմարիտ` զի գոյ Աստուած. հաւատարիմ է ինձ. զորպիսութիւն նորա ոչ գիտեմ. ես որ երեւինս` զայս եւեթ գիտեմ, զաներեւոյթսն Աստուծոյ` Աստուած միայն գիտէ։ 11 Բայց արդ ահա հարկեցայ ասել զոր ոչ գիտեմ. զի որպէս եմուտ դրաւքն փակելովք, եւ որմքն ողջ կային եւ դուրքն ոչ էին խախտեալք, եւ ինքն բոլոր ի ներքս էր, մինչեւ զձեռսն եւ զկողսն եցոյց նոցա, երկիցս անգամ բերանալիր ողջունիւ հաստատեաց զնոսա, ըստ նմին աւրինակի շնորհէ Տէր աշակերտացն իւրոց զայն պարգեւս` զոր ծով ոչ տանի, եւ ցամաք ոչ հանդարտէ, եւ երկինք թէ բաւեսցեն առ ի բնակութիւն։
    12 Արդ ասա զոր ասելոց ես, մինչեւ յե՞րբ մեծացուցանես յանչափութիւն։ 13 Ասել ահա կամիմ, այլ ի գիտելոյն վաղ հրաժարեցի։ 14 Դարձեալ եւ երկնչիմ յոյժ. գուցէ իբրեւ ես ասիցեմ, ոչ հանդարտիցես լսել. եւ յոչ հանդարտելն քո` կասկածեմ գուցէ եւ մեռանիցիս իսկ. եւ մեռանիցիս իսկ ոչ միայն ըստ բնութեան, այլ ըստ բնութեան եւ ըստ տարաբնութեան։ 15 Բայց ես գիտեմ զի դու այսրէն ընդդիմանաս ինձ եւ ասես, թէ դու ուստի՞ լուար, եւ յորժամ լուար` ընդէ՞ր ոչ անդէն եւ մեռար, այլ այժմէն կեաս եւ կելոյ ակն ունիս։ 16 Այո՛, այսպէս է. ես ոչ միայն այժմէն` եւ կամ սակաւ կելոյ ակն ունիմ, այլ եւ անմահացայ իսկ։ 17 Եւ եթէ արդարեւ այդ այդպէս է, ասա ինձ զի եւ ես լուայց եւ ընկալայց եւ անմահացայց։
    18 Ասեմ, եթէ յանձն առնուս. բայց սրբեցիր մաքրեցիր, ամենեւին պարկեշտացիր, ամենեւին առողջացեալ ի բաց արա զքեզ յերկրային ախտիցս չարչարանաւք եւ տանջանաւք. պատրաստեա զքեզ երկնագնաց ընտրելոցն. արտաքոյ դիր զքեզ ամենայն աշխարհական հոգոց եւ ամենայն աղտեղութեանց սորա եւ ի պատիր ի զբաւսանաց սորա, որ է ժամանակեան մեծութիւնս։ 19 Յորժամ զայս ամենայն թողում ի բաց, զի՞նչ տացէ ինձ ընդ այսր ամենայնի։ 20 Ասացից քեզ. միայն հաւատա, միայն յուսա, միայն կամեաց, միայն ախորժեաց, միայն բուռն հար եւ զհետ երթ։ 21 Եւ ո՞ւր երթամ եւ զո՞յր զհետ. զխաչեցելոյն։ 22 Եւ ո՞ւր տանիցի. ի տուն։ 23 Յո՞ր տուն. ուր աշակերտքն ժողովեալ նստին, եւ դուրքն փակեալ են. ընդ ո՛ր կամի` մտանէ, եւ արարածք չարգելուն զնա. եւ դու եթէ կամիս` կարես։ 24 Նորա բնութիւնն, ասէ, տանի զայն. եւ դու հաւատա, վստահացիր քեզ, եւ կարես մտանել ընդ նմա։ 25 Նա խոնարհեցոյց զերկինս եւ էջ ի գալն իւր առ քեզ. եւ դու հաւատա առաջին գալստեանն եւ թռչիս եւ ի վեր ելանես։ 26 Նա ծնաւ ի սուրբ կուսէն, եւ կուսութիւնն ոչ խախտեցաւ. եւ դու հաւատ ունիս ի կուսածին բանն Աստուած, եւ ծնանիս ի սուրբ կուսէ աւազանին, եւ անուանիս եղբայր Քրիստոսի, եւ կուսութիւն աւազանին ոչ լուծանի։ 27 Նա յիւր մարմինն ընկալաւ զչարչարանս, եւ չարչարելի մարմնով եբարձ զչարչարանս ամենայն մարմնոց, եւ ինքն անվնաս պահեցաւ յանմենայն չարութենէ. հաւատա եւ դու սուրբ չարչարանացն Քրիստոսի, եւ լեր նմա չարչարակից չարչարելի մարմնովդ, եւ անվնաս պահեա զոգիդ յամենայն վնասալի ախտից աշխարհի։ 28 Նա զի ոչ էր պարտ մահու` մեռաւ, եւ թաղեցաւ եւ յարեաւ ի մեռելոց, եւ զդուրս գերեզմանին ոչ եբաց. դու հաւատա ի թաղեցեալն եւ յարուցեալն, որ գայ աւերել զամենայն գերեզմանս, եւ յարուցանել զամենայն ննջեցեալս առանց թերութեան եւ պակասութեան։ 29 Արդ եթէ զայս զաւրութիւնս հաւատոց զգեցցիս, եւ ի տուն Պետրոսի մտցես, եւ նստցիս ընդ աշակերտսն ամենեսեան նովին հաւատովք, զնոյն ողջոյն ընկալցիս, եւ նովին ողջունիւ դարձեալ արժանի լինիցիս մեծի պարգեւին այնմիկ զոր ասելոց եմ։
    30 Քանզի յորժամ կայր Տէր ի մէջ աշակերտացն ի տան` յոր եմուտ դրաւքն փակելովք, նմանեցաւ տունն այն երկնի եւ երկրի, եւ ամենայն զարդուց եւ զուարթնոց երկնից եւ ամենայն էիցս կենդանեաց եւ մարդկան որ յերկրի, եւ մանաւանդ ինքեան Հաւր եւ Որդւոյ եւ Հոգւոյն Սրբոյ։ 31 Եւ որպէս յարարչութեանն ըստ ճառեցելումն իմանի Արասցուք, ասէ, ըստ պատկերի մերում, իբրեւ առ թուական, իսկ արարն` ըստ պատկերի Աստուծոյ, եւ փչեաց իմանալին ըստ միականի զաւրութեանն, սոյնպէս եւ ի տանս յայսմիկ երկիցս ողջունիւն։ 32 Եւ որպէս առաքեաց զիս Հայր իմ, առաքեմ եւ ես զձեզ, ճանաչի ըստ առաջին երրեակ թուին։ 33 Իսկ որ փչեաց ի նոսա եւ ասէ Առէք զՀոգին Սուրբ ի ձեզ, եւ եթէ ումեք թողջիք զմեղս իւրեանց` թողեալ լիցի, եւ եթէ զոք կապեսջիք, կապեալ եղիցի, այս դարձեալ տանի հանէ անդրէն յառաջինն յիսկզբան բանիցն գլխաւորելով. Եւ արար Աստուած զամենայն ինչ. եւ ետես Աստուած զամենայն զոր արար, եւ ահա բարի է յոյժ։
    34 Եկա՞ք ինչ արդեաւք շուրջ զտամբն, եթէ եւ այլ եւս պիտիցի գալ։ 35 Զգալն ահա եկաք, եւ ի ներքս եւս մտաք, եւ սակաւ բանիւ զամենայն ասացաք. այլ հաւանեցուցանել զամենեսեան ոչ կարացաք։ 36 Եւ ընդէ՞ր արդեաւք. վասն զի ոչ ամենեքեան ի ներքս էին։ 37 Եւ եթէ երկինք էր տունն, ո՞ մնայր արտաքոյ։ 38 Դարձեալ բազում անգամ հարցանեմ զասացեալսն, եւ այլ տայ ասել. որ ոչ հաւատս ունէր` այն էր արտաքոյ. քանզի առանց հաւատոց անհնարին է զՍուրբ Հոգին ընդունել։ 39 Ահա այս է մեծ պարգեւն զոր ոչ կարէի ասել, եւ հարկեցայ ասել։ 40 Եւ եթէ ժպրհեսցի ոք եւ կամեսցի առանց հաւատոյ մերձենալ ի զաւրութիւն Հոգւոյն, եթէ քահանայ իցէ` իբրեւ զԿայիափայն պատառի եւ հերձու. եւ եթէ յաշխարհէ` իբրեւ զԱնանիա եւ զՍափիրա։ 41 Իսկ արդ ո՞վ իցէ բաւական առանց մեծի աւգնականին ընդունել զարարող Սուրբ Հոգին, բայց եթէ ինքն Տէր փչեսցէ ասելով` առէք զՀոգին Սուրբ ի ձեզ։
    42 Զարմանամ ընդ այս եւ յոյժ եմ սքանչացեալ, եթէ զիա՛րդ որմք տանն ժոյժ կալան, եւ յատակքն ոչ պատառեցան։ 43 Բայց դարձեալ յիշեցի, զի երկնից երկինք էր տունն. որպէս զի թէ յանապատի բնակիցի թագաւորն, շինեցաւ անապատն, եւ ասեն նմա մեծ քաղաք այնուհետեւ եւ ոչ անապատ. առաւել քան զայն` տունս այս քաղաք երկնային եղեւ, եւ որք ի ներքս էին` երկնաքաղաքացիք, եւ որք ոչ անդ դիպեցան` դեռ եւս երկրայինք են` դժուարաւ առ ի հաւանութիւն։ 44 Բայց եթէ նոյն ինքն Տէրն դիպեսցի նովին զաւրութեամբ, զնոյն շնորհս ընկալցի. ապա կարասցէ վիճակակից լինել երկոտասանիցն, եւ մանաւանդ եթէ ի նմին տան եւ ի նմին տեղւոջ նոյն Տէր։ 45 Եւ եթէ կամիս լուր աւետարանագրին, զի ասէր զամենայն ճշմարտութեամբ. Թովմաս, ասէ, մի յերկոտասանիցն ոչ էր ընդ աշակերտսն, յորժամ եկն Յիսուս եւ երեւեցաւ նոցա։ 46 Զի թէպէտ եւ լուաւ յայլոցն, ոչ ինչ կալաւ յանձին հաւանել նոցա. այլ ինքնատես կամի լինել, եւ մերձաւորագոյն զվէրս բեւեռացն զննել։ 47 Եթէ յիշէք զոր ես ձեզ յառաջագոյն ասացի, ո՛րպէս դժուարագոյն է կեալ ջրայնոց ի ցամաքի եւ ցամաքայնոց ի ջուր, առաւել եւս դժուարագոյն է առանց հաւատոյ ընդունել զպարգեւս Հոգւոյն Սրբոյ. որպէս վիճէր այրս այս թերահաւատ բանիւքն ընդդիմանալով ընկերացն։
    48 Ո՛վ տէր իմ Թովմաս, ո՞չ ապաքէն հաւատք ի լսելոյ են. եթէ տեսանես եւ զննես եւ կաս ի վերայ ճշմարտին, ոչ եւս ասին հաւատք, այլ ճշմարտութիւն։ 49 Ի Տեառնէ բազում անգամ լուար զչարչարելն, զմեռանելն եւ զյառնելն։ 50 Աշակերտքդ բանից նշանաւ խաւսին ընդ քեզ եւ զորպիսութիւն յայտնութեանն պատմեն քեզ. եւ զի սուտ չեն` դու քաջ գիտես, եւ զի Տէրն արդար խաւսէր` այնմ տեղեակ ես. ընդէ՞ր այդչափ յամառեալ պնդիս։ 51 Եթէ ոչ տեսանեմ, ասես, ոչ հաւատամ։ 52 Տեսանել արդեաւք ահա տեսանես. մի՛ գուցէ ոք պարսաւիցէ զքեզ։ 53 Ոչ, ասէ. թող միայն երեւեսցի ինձ, միայն տեսից ես. զի եթէ տեսից եւ զննեցից, եւ զիմ միտս անխիղճս արարից. եւ եթէ պարսաւեսցէ ոք, ես յանձն առից, ոչ ինչ պատկառեմ ես յայնմանէ. գիտեմ ես զքաղցրութիւն Տեառն իմոյ, զի մարդասէր է եւ ողորմած։ 54 Չեմ ես, ասէ, մեծ քան զՊետրոս, եւ ոչ թերահաւատութիւնս իմ քան զուրացութիւնն նորա մեծ. եւ եթէ նմա արտասուքն իւր եղեն փրկութիւն, եւ ինձ ամաւթն իմ լինի թողութիւն. բայց միայն տեսից զայն` որում ցանկացեալն եմ։ 55 Եւ եթէ իշխեմ ասել զայս եւս, աղաչեցից զՏէր զի ի նմին տան երեւեսցի ինձ նովին յայտնութեամբ. ոչ միայն դրաւքն փակելովք, այլ եւ նովին ողջունիւ ի մէջ նորին ընտանեաց։ 56 Ես ահա ասացի զիմ կամքն. հրաման ոչ իշխեմ տալ, այլ աղաչել կամիմ. եթէ իցեմ արժանի, աւգնեսցէ տկարութեանս իմոյ։
    57 Իսկ բարերարն ամենայնի իբրեւ ետես զտապ նեղութեան աշակերտին, գթացեալ ողորմեցաւ ի յոյզ մտաց նորա. բայց թոյլ ետ զի լցեալ կատարեսցին աւուրք թուական առաջին նշանադրութեանն, մինչեւ թլփատեսցի անթլփատութիւն թերահաւատութեան իւրոյ, եւ ապա արժանի լիցի նորոգել եւ ընդունել զառանց երկմտութեան աւետիսն, որպէս եւ աշակերտակիցքն նորա։ 58 Քանզի ցուցանէ աւետարանգիրն. Եւ եղեւ, ասէ, յետ ութ աւուր դարձեալ անդէն միւսանգամ անդ էին ի միոջ վայրի ի ներքս աշակերտքն ի նմին տան, եւ Թովմաս ընդ նոսա. եկն Յիսուս եկաց ի մէջ նոցա դրաւքն փակելովք, եւ ասէ. ողջոյն ընդ ձեզ։ 59 Եւ ցԹովմաս ասէ. բեր զմատունս քո ի ձեռս իմ եւ զձեռս քո ի կողս իմ. տես եւ ճշմարտեա, եւ մի՛ լինիր թերահաւատ, այլ հաւատա։
    60 Եւ զայս ասացեալ Թովմայի լինի միանգամայն յամաւթ եւ յերկիւղ, յընկերացն ամաչէ, եւ ի Տեառնէն երկնչի ասելով. Տէր իմ եւ Աստուած իմ։ 61 Եւ ընդէ՞ր յառաջ Տէր, եւ ապա Աստուած։ 62 Յարարչութեանն ոչ այնպէս. եւ ի հինգ աւուրսն` Տեառն անուն լռեալ դադարեաց, Աստուած անուն ի մէջ անցեալ` զամենայն առնէ, իսկ ի վեցերորդին ապա եւ Տեառն անուն երեւի։ 63 Իբրեւ յայտնի է պատճառ իրացդ. քանզի Աստուածդ անուն արարչական զաւրութիւն է, եւ է հաշտ եւ համբոյր եւ արարող։ 64 Իսկ ուր արարչութիւն է` աւրինադրական չեւ եւս է. ապա եթէ ի դատողութիւն եկեսցեն արարածք, պիտոյ է եւ աւրէնսդրականն. որպէս եւ Առաքեալս այս յայտ արար. ընտրող իմաստութեամբ ետ պատասխանի եւ ասէ՝ Տէր իմ եւ Աստուած իմ։ 65 Քանզի անկայ, ասէ, ընդ դատաստանաւ թերահաւատութեան իմոյ. դատես զիս, քանզի արժանի եմ խրատու. այլ ի թուոյ աշակերտացդ զիս մի՛ հաներ, քանզի գիտեմ եթէ մեծ են յանցանք իմ. բազում են վկայք յարութեանդ քո, եւ ինձ ոչ միայն բազմութեանն պարտ էր հաւատալ, այլ քոց բանիցն իսկ, որ հանապազ ուսուցանէիր եւ կրթէիր զմեզ, զոր եւ գործով իսկ կատարեցեր։ 66 Բայց արդ որովհետեւ ողորմութեամբ երեւեցար ի սմին տեղւոջ առաջին աւրինակաւն, եւ պարզեցեր զթերահաւատութիւն խորհրդոց իմոց, եւ բացան աչք մտացս, եւ դէմ յանդիման տեսի զՏէրդ իմ, իշխեցից ասել` Տէր իմ եւ Աստուած իմ. զի յանդիմանելովդ քով զիս` նոր մարդ արարեր, եւ ոչ թողեր յոգիս իմ եւ ի մարմինս իմ տեղի դատողութեան։ 67 Այսուհետեւ Աստուած իմ ես դու. եւ որով Աստուած իմ ես դու` դովիմբ եւ տէր, դովիմբ եւ աւրէնսդիր, դովիմբ եւ թագաւոր, դովիմբ եւ Հայր, ծնիչ եւ սնուցիչ, տուող պարգեւաց, եւ ժառանգեցուցիչ զկեանսն յաւիտենականս։
    68 Բայց թերեւս ասասցէ ոք. ահա երիցս անգամ երեւեցաւ Տէր ի նմին տան, ընդէ՞ր ի պետրոսեանս փչեաց եւ ասէ` առէք զՀոգին Սուրբ ի ձեզ, եւ Թովմայի զայս ոչ արար. զի եթէ կատարումն տուչական շնորհին Հոգին սուրբ է, երեւի թէ Առաքեալս այս զրկեցաւ։ 69 Ասացից եւ վասն այդր որչափ եւ ի կարի է, ոչ նորոգս եւ ոչ այլաձայնս, այլ զոր գիտէք ամենեքեան եւ հաւատովք ընդունիք։ 70 Սուրբ հոգին Աստուծոյ արարող զաւրութիւն է, եւ գութ սիրոյ իւրոյ թափանցէ ընդ արարածս. այլ ինքն յինքեան իմանի անհատ եւ անբաժանելի. եւ ոչ յինքենէ շնորհքն, այլ շնորհքն ի նմանէ. եւ ոչ յինքենէ պարգեւն, այլ պարգեւատու ամենայնի։ 71 Եւ որպէս Հայր իւր յանձնէ էութեամբ, սոյնպէս եւ Սուրբ Հոգին ըստ Հաւր եւ Որդւոյ։ 72 Արդ յասելն Որդւոյ ցաշակերտսն` ողջոյն ընդ ձեզ, Հոգւով Սրբով լցան ամենեքեան. իսկ զի փչեաց ի նոսա, զառաջին արարչութիւնն յերկրորդում աստ յիշեցոյց, եթէ որ արար զմարդն առաջին, նոյն եւ որ եկն եւ փրկեաց եւ նորոգեաց։ 73 Իսկ յասելն` առէք զՀոգին Սուրբ ի ձեզ, իմացութիւն տեսական։ 74 Որպէս զգեցաւ Որդի մարմին բնութեան մերոյ կամաւք Հաւր, նոյն կամք են եւ Հոգւոյն Սրբոյ. զի որպէս Որդի զգեցաւ զմարդկութիւն, նոյնպէս եւ մարդկութիւնս զգեցաւ զՀոգին Սուրբ, զի ի ձեռն Սուրբ Հոգւոյն զգեցեալ իցեմք զորդիութիւն եւ զհայրութիւն։ 75 Եթէ ոչ այսպէս էր ճշմարտիւ, զիա՞րդ կարէաք ասել հայր մեզ զԱստուած, եւ եղբայր մեզ զՔրիստոս, եւ նորոգումն մեզ զՍուրբ Հոգին. զի ոսկր եմք յոսկերացն Քրիստոսի, ապա եւ միտք ի մտացն Հաւր, նոյնպէս եւ զաւրութիւն Հոգւոյն Սրբոյ։
    76 Ապա եթէ դարձեալ ոք հարցանիցէ, եթէ դո՞ւ ասացեր` անհատ եւ անխառն զաւրութիւն Սուրբ Երրորդութեանն, ես ոչ յուրաստ լինիմ յիմոց ասացելոցն, եւ ոչ քումդ ընդդիմանամ, եւ ոչ զարարիչն ընդ արարածս համեմատեմ, եւ ոչ զանշարժելի բնութիւնն խախտեմ։ 77 Քանզի անյեղեղուկ է աստուածութիւնն. իսկ մերս անկեալ դնի ընդ բազում ապականութեամբք եւ փոփոխմամբք, եւ կարաւտ է աւգնականի արարչական զաւրութեանն. զի որ արարն, նոյն նորոգեսցէ յանապականութիւն։ 78 Եւ որպէս բազում անգամ ասացաք, նորոգումն ի ձեռն փչմանն յաշակերտսն` ետ զՀոգին Սուրբ, եւ նովին Հոգւովն նորոգելոց է զամենայն արարածս, եւ առաւել զբնութիւն մարդկութեանս մերոյ. բաժանէ ի մասունս բազումս, եւ պիտոյ է մի Հոգի ի կապ եւ ի զաւդ ամենեցուն, որպէս եւ ոք յիւր մարմնի ուսցի ճշմարտապէս։
    79 Բայց իմ զքեզ աղաչեցեալ, այդրէն զքեւ ի քեզ հայեաց եւ տես զխառնուածս քոյոյ բնութեանդ. մարմին մի է, եւ անդամք բազումք, եւ իւրաքանչիւր ադամքն ի բաժանմունս են անքէն եւ աննախանձ եւ յոյժ սիրելիք միմեանց եւ վաստակաւորք ամենեքեան։ 80 Իսկ յորժամ ընդունին զհատուցումն ըստ իւրաքանչիւր վաստակոց, ոչ ոք ի նոցանէն առանձին զպարգեւն իւր համարի. եւ մանաւանդ եթէ իցէ նահատակութիւնն ընթացից ոտին, եւ կամ կորովութեան ձեռին, կամ ճարտարութեան բանի, կամ մտաց առատութեան յիմաստութիւն, եւ կամ բնաւ իսկ որոյ եւ իցէ մասանց մարմնոյն։ 81 Քանզի ոչ եթէ խառն ի խառն ընթանան, այլ կարգաւ աւրինաւորք են` ըստ դրական թուոց մասանց մարմնոյն։ 82 Արդ ասա դու ցիս, ո՞ ի նոցանէ ընդունիցի զպարգեւն։ 83 Ես գիտեմ` ընթանաս դու ի գլուխն, այլ ոչ նախանձին ոտքն. եւ եթէ ձեռքն ընկալցին, ոչ ինչ զչարին այլքն. թէ միայն ի մարմնի իցէ պատիւն, հասարակաց է խնդութիւնն։ 84 Նա եւ անուն զոր ունի մարդն, դրական է եւ ոչ բնական, իբրեւ ոչ է նա գործակից քաջ նահատակութեանն. յառաջ քան զմարմինն անունն վկայեալ եւ պատուի եւ պսակի. զվէրս եւ զսպիս մասունք մարմնոյն ունին, եւ զքաջութիւն` անուն ժառանգէ. իսկ անդամք ամենայն խնդացեալ բերկրին ընդ անուանն, եւ այնպէս միաբանութիւն լինի բազմութեանն ամենայնի։ 85 Իսկ արդ եթէ առ մի մարդս այսպէս երեւի, ո՛րչափ եւս առաւել ի ձեռն որդւոյն Աստուծոյ, որ զգեցաւ զմի մարմին ըստ թուականի միոյ մարդոյ, եւ միով մարդով ունի զամենայն մարդկութիւնս։
    86 Արդ եթէ փչեաց ի նոսա, եւ ասէ` առէք զՀոգին Սուրբ ի ձեզ, թուով են որ ի ներքս են. այլ ոչ գիտեմք եթէ ամենեքեան ընկալան զՀոգին Սուրբ։ 87 Նա եւ ոչ ի վարան տարակուսի պիտի անկանիլ յայսմ տեղւոջ. քանզի ոչ եթէ տեղին էր որ սրբէր զմարդիկն եւ արժանիս առնէր ընդունել զՀոգին, այլ տէր տեղւոյն. զի վասն տեառն սուրբ երեւի տեղին։ 88 Եթէ վասն Տեառն լինիցի ամենայն, Տէրն յամենայն տեղւոջ է. եւ մինչ էրն յերկինս` յերկրի էր, եւ մինչ յերկրի էր` յերկինս, եւ մինչ ի տան էր` յաշխարհի էր եւ յամենայն տեղիս եւ առ իւրաքանչիւր մարդոյ եւ մարդկան. ապա եւ ընդ Թովմայի էր. ապա ուրեմն եւ յամենեսեան։
    89 Եւ փչեա՞ց ի հաւատացեալսն։ 90 Այո՛. իսկ ի թերահաւատսն` թէ եւ ի ներքս ի տան էին` եւ ոչ յոք։ 91 Լուր նմին իսկ Տեառն յասելն ցԹովմաս` ոչ գովելով, այլ պարսաւելով. Այդ զի տեսերդ դու զիս եւ հաւատացերդ, երանի որ ոչ իցէ տեսեալ եւ հաւատասցէ յիս։ 92 Իսկ արդ փո՞քր ինչ համարիցիս զերանութիւնս զայս. զի եթէ մարդ մարդոյ երանի տայր` սակայն եւ այն մեծ էր, թող թէ Աստուած մարդոյ երանէ. զի թէ ի հաւատալ մարդոյն որ ոչ էր զնա տեսեալ` երանի ետ, զի՞նչ ինչ կարծես զերանութիւնս զայս, բայց եթէ զՀոգին Սուրբ։
    93 Եւ եթէ դարձեալ ասիցես։ 94 Ահաւասիկ պետրոսեանքն հաւատացեալք էին, որպէս դու ասես, եւ զՀոգին Սուրբ ընկալեալ էին, կրկին փչումն զի՞նչ պիտոյ էր։ 95 Դու իբրեւ զմարդ հարցանես եւ իբրեւ զմարդ տգիտանաս. զաներեւոյթսն Աստուծոյ ոչ գիտես, նմա եւ ծածուկքն մեր յայտնի են։ 96 Նա եւ քեզ աւադիկ վերստին իսկ պիտոյ է ոչ փչումն, այլ նախ հաւատք, եւ ի ձեռն հաւատոցն ապա կարես ընդունել զսուրբ փչումն` ոչ բերանով եւ ոչ ըռընգամբք, այլ իմանալի զգայութեամբն Աստուծոյ։ 97 Դու զի՞նչ գիտես թէ ո՛յք էին ի տանն եւ քանիք էին։ 98 Ոչ վայրապար ինչ ասացի. եւ զի՞նչ պիտոյ էր նոցա։ 99 Ո՞չ ասացի եթէ յոյժ դղրդման ժամանակք էին, եւ ամենեքեան ի շարժման էին, թէպէտ եւ հաւատովք հաստատեալ էին, սակայն եւ մխիթարութիւն հաւատացելոցն պիտոյ էր մատուցանել. եւ մխիթարիչ միայն Սուրբ Հոգին է։
    100 Բայց այն զի ասացի թէ ո՛յք էին անդ եւ քանի՛ք էին, ոչ վայրապար ասացի. քանզի խռովութեան պատճառք ոչ այլ ոք է, բայց մեղք, եւ մեղաց զաւրութիւն` սատանայ, եւ սատանայի զաւրութիւն` դեւք։ 101 Արդ փչելով Տեառն յԱռաքեալսն, ասելով` առէք զՀոգին Սուրբ ի ձեզ, դեւք հալածեցան, սատանայ յետս չոգաւ, մեղք կորեան, Առաքեալքն լցան Հոգւով Սրբով։ 102 Բայց ասելով` առէք ի ձեզ, ոչ ես բռնաբար տամ. քանզի աստուածային Հոգին յանձն երկմիտ ոչ մտանէ, եւ ի հոգի նենգաւոր ոչ բնակէ, այլ ի մարմինս սուրբս եւ յոգիս յստակս եւ ի միտս հաստատեալս։ 103 Առէք, ասէ, ի ձեզ կամաւք ձերովք, եւ կատարեցէք զկամս Սուրբ Հոգւոյդ։
    104 Բայց զփչեաց յորժամ լսես, քաջիմաց լեր, մանր քննեա, սրատես լեր մտաւք առաւել քան աչաւք։ 105 Քանզի զանուն ուրուք ոչ ասաց, եւ առանձինն յոք ոչ փչեաց. այլ ի նոսա, ասէ, փչեաց. եւ ի նոսա ասելովն` ըստ գրեցելումն երեւի` թէ որք ի տանն էին. իսկ ըստ իմանալոյն` յամենայն աշխարհ. եւ յամենայն աշխարհ ասելով` երեւի թէ յամենայն մարդ. եւ յամենայն մարդ ասելով` ի ձեռն ճշմարիտ հաւատոցն. քանզի ուր հաւատք են, անդ եւ Աստուած. եւ ուր Աստուած է, ամենայն ոք անդ է։
    106 Արդ Առաքեալս այս իբրեւ լուաւ ի պետրոսեանց, եթէ տեսաք մեք զՏէր, եւ զայս ինչ խաւսեցաւ ընդ մեզ, եւ սորա թէ հաւատովք ընկալեալ էր զլուր տեսլեանն, նոյն յայտնութիւն էր նմա, նոյն ողջոյն էր ընդ նմա, նոյն փչումն էր նմա, նոյն Սուրբ Հոգին երեւէր նմա. որպէս եւ Տէրն ինքնին ասէ. Երանի որոց ոչ իցէ տեսեալ, եւ հաւատասցեն յիսÈ։ 107 Եւ որպէս վերագոյն ասացաք, եթէ միոյ մարդոյ մի մարմին է, եւ մասունք բազումք, եւ միաբանութիւն առ հասարակ, ապաքէն եւ աշխարհս մի նիւթ` միոյ ձեռին արարած, եւ ի բազում տեսակս բաժանեալ, եւ սեռք տեսակացն ըստ իւրաքանչիւրոցն զոյգք եւ հաւասարք առ մի անդր հային ամենեքեան, ուստի զգոլն եւ զկեալն ունին յԱստուծոյ. եւ ամենեցուն իշխան եւ առաջնորդ` մարդ, եւ առաւելեալ քան զամենեսեան բնական խոհականութեամբ, եւ ստացական առաքինութեամբք. երկոցուն կատարումն` յորդին Աստուծոյ հաւատալ։
    108 Արդ առ որում գտանին հաւատք ճշմարիտք, ի նմա տեսանին ամենայնքս` որ են առանց ախտից եւ չարչարանաց. որպէս եւ մեծն Մովսէս ունէր փչումն ի Հոգւոյն Սրբոյ, եւ ի նմին շնորհաց Հոգւոյն զոր ունէր Մովսէս տուչութեամբն Աստուծոյ` լնուին եաւթանասուն եւ երկու ծերքն, եւ մարգարէանային ի մէջ ժողովրդեանն. եւ Մովսէս ի Հոգւոյն Սրբոյ շնորհացն ոչ թերացաւ. թէպէտ եւ արկին ոմանք նախանձուկս, նա եւս առաւել լցեալ Հոգւով Սրբով` ըղձանայ զամենայն ժողովուրդն Տեառն դառնալ ի մարգարէութիւն։ 109 Ապաքէն նոյն Տէր է, որ Մովսէսի շնորհեաց զՀոգին Սուրբ, եւ ի տանն նա փչեաց զնոյն հոգի։ 110 Զի ի ձեռն սակաւ թուականին անթիւ են բազմութիւնք հաւատացելոց ի Քրիստոս. ընկալցին զնոյն շնորհս Հոգւոյն անքէն եւ աննախանձ։ 111 Քանզի ոչ եթէ մասն է պարգեւն, այլ ամենայն մասունքն աստուածատուր շնորհին, որով արար զերկինս եւ զերկիր եւ զամենայն գոյսս որ ի սոսա։
    112 Բայց թերեւս ի թիւ երկոտասանիցն յոյժ խնդրելի է` յորս փչեաց զՀոգին Սուրբ, թէպէտ եւ ոչ ամենեցուն. սակայն այնոքիկ որ սիրեն մեծապէս կամաւք զիմաստութիւն ոգւոց եւ մարմնոց, ստասցին ի վիճակս երկոտասան Առաքելոց, որ լինին երրեակ չորք, եւ վեց երկու. եւ ի միասին գլխաւորելով լինի երկոտասան. որ է սկիզբն միակին ի գլուխ երկոտասանիցն փչումն Սուրբ Հոգւոյն. եւ ի միոջէն եւ յերկուցն եւ ի չորիցն լնու եւ կատարի եաւթներեակ թիւն. զի ի վեցի անդ տեսանիցի աշխարհարարութիւնն, եւ ի միականին` կատարումն եաւթներեկին, եւ ի չորրորդումն` նիւթական գոյացութիւնս։ 113 Իսկ ի միում վեցեկին երիւք կրկնակաւք լնու երրեակ թիւն, եւ բերէ զնմանութիւն զանեղին եւ զանսկզբնաւորին զինքնագոյ զաւրութեանն։ 114 Իսկ միակ երիցն գեր ի վերոյ անուն եւ անճառելի, միայն իմանալի, որ է անբաժանելի. յերիցն լինի եւ պատարուն երրեակ թուոյն։ 115 Դարձեալ եւ ըստ եաւթանն տեսանի գոյացութիւնն եւ մերոց զգայութեանցս, որ բաժանեալ է յեաւթն մասունս տեսակաց` աչաւք եւ ընչաւք, ականջաւք եւ բերանով։ 116 Եւ որպէս ի սկզբանն լինելութեան ի ձեռն սորին թուականի աշխարհ գոյացաւ ի պատճառէն, որ ունի զնմանութիւն միակին` աւուրբք վեցիւք, յորում սեռք լինելութեան գոյացան. իսկ յառաջխաղացութեան աճմանն ի միակին` որ է եաւթներեակն, ի թիւ անկեալ ընդ վեցեկին` աճէ եւ բազմանայ եւ լնու երկոտասն թիւն, յորում եւ ամենայնքս տեսանին` երկնայինք եւ երկրայինք. երկնայինքն` արեգական եւ լուսնին, հինգ մոլորականքն եւ եաւթն անմոլար աստեղքն, որ լինին եաւթներեակ երկու. եւ յայս երկու եաւթներեկացս գոյանան ամենայն լինելութիւնք ախտաւորացս, որ են պատճառք կելոյ եւ տեւողութեան աշխարհիս։ 117 Դարձեալ նովին թուականաւ եաւթներեակ` ունին երկինք եաւթն պարունակս, որ անուանին գաւտիք, եւ են յարկք աւդեղէնք անջրպետեալք ի միմեանց բացատ միջոցաւն, շրջագայ կազմութիւնն հրամանաւ արարողին ոչ միայն կելոյ պատճառք ի ներքոյ արեգական, այլ եւ կելոյ եւ բարի կելոյ, եւ տեսական խոհականութիւն յերկնաւոր իմաստութիւն. զոր եւ մարգարէն Եսայի ասէ լցեալ Հոգւովն Տեառն, եւ տեսեալ զամենայն արարածս զի են մեծամեծք եւ սքանչելիք, եւ ի սմա իմանի սորին արարիչն եւ հաստատիչն, եւ լուեալ եւս ի նմին Հոգւոյ որ ասէ` ի բերանոյ Դաւիթ. Իբրե՜ւ զի մեծ են գործք քո Տէր, եւ զամենայն ինչ իմաստութեամբ արարեր։ 118 Եւ մեծ իսկ են արդարեւ, զի Աստուած ի գործս իւր տեսանի. եւ իմաստութեամբ են, զի Քրիստոսիւ արարեալ է. եւ Քրիստոս Աստուծոյ զաւրութիւն եւ Աստուծոյ իմաստութիւն։ 119 Եւ որպէս էր իմաստութեամբն Աստուծոյ որ է Քրիստոս, նոյնպէս եւ Հոգւովն Սրբով. որպէս եւ նոյն Դաւիթ ասէ. Հոգւով բերանոյ նորա ամենայն զաւրութիւնք նոցա. նորայն ասելով` զՀաւրն` Հոգւովն, իսկ նոցայն` լինելութեանս։ 120 Արդ ուր ասէն երկինք պատմեն զփառս Աստուծոյ, զաստուածութիւնն յայտ առնէ. իսկ ուր զամենայն ինչ իմաստութեամբ արարեր, անդ զորդին Աստուծոյ ասէ. իսկ ուր բերան եւ Հոգի ասէ եւ զաւրութիւն, անդ զՀոգին Սուրբ զէակիցն Հաւր եւ Որդւոյ։
    121 Բայց Եսայի ի շնորհս Սուրբ Երրորդութեանն` ըստ եաւթն պարունակացն երկնից բաժանէ յեաւթն մասունս զտուչութիւն նորին Հոգւոյն, եւ բուռն հարկանէ զերկնէ եւ զերկրէ, եւ ածէ ի մի միաբանութիւն, եւ ասէ այսպէս. Բղխեսցէ գաւազան յարմատոյն Յեսսեայ, եւ ելցէ ծաղիկ յարմատոյ անտի. եւ հանգիցէ ի վերայ նորա Հոգի Աստուծոյ, Հոգի իմաստութեան եւ հանճարոյ, Հոգի խորհրդոյ եւ զաւրութեան, Հոգի գիտութեան եւ աստուածպաշտութեան, եւ լցցէ զնա Հոգի երկիւղի Աստուծոյ։
    122 Արդ բազում անգամ ասացեալ զեաւթներեակ թիւն` որ է վերաբեր բնութեանն, մարգարէս Եսայի բոլորեաց բովանդակեաց` ած եւ կատարեաց ի բանն Աստուած, որ արար զերկինս եւ զերկիր անդստին ի սկզբանց. զինքն յարարածս կերպարանեալ տպաւորեաց, եւ յիւրն եկեալ զիւրսն առնու, զիւրն զգենու։ 123 Եւ զգեցեալ ոչ դիպուածով եւ ոչ յայլ ընդ այլոյ պատահումն, այլ զինքն ձեւացոյց երկնիւ եւ երկրաւ եւ միջոցաւս. երկնիւ` ըստ միակին, որ է Աստուածն բան. եւ երկրաւ` որ է մեր հողեղինութիւնս. իսկ միջոցաւս` թուական գաւտեաւք` ըստ եաւթն զգայութեանցս։ 124 Զի որպէս առ զհողուտ մարմինս մեր, որ է մասն երկրի, նոյնպէս եւ զաւդեղէնն եւ զհրայինն որ յերկնէ, եւ ի մեզ Քրիստոսիւ են. զսոյն եւ Տէր յինքեան մարմին ունէր, յոր կատարի ամենայն ինչ. քանզի նովաւ է սկիզբն լինելութեան եւ կատարումն նորոգման նորոյ աշխարհի։ 125 Եւ քանզի զգայութիւնքս որ ի մեզ են` անաւսրագոյն բնութիւն են քան զթանձրութիւն մարմնոյս, յանգութիւն ունին իմանալի խոհականութեան, զոր եւ մարգարէն հոգւոյ մասունս ասաց։ 126 Եւ ճշմարիտ. քանզի ականջաւքս լսեմք Աստուծոյ, եւ աչաւք տեսանեմք զարարածս` յորում իմանի Աստուած, եւ ըռընգամբքս ծծեմք զշունչ աւդոյս` որ է կենդանութիւն ամենեցուն, եւ ձայնաւոր գործեաւս բերեմք փառատրութիւն Աստուծոյ փոխանակ արարածոցս։
    127 Իսկ եթէ առ մերս այսպէս է, զի՞նչ ինչ իմանայցեմք առ տէրունի զգայութիւնսն։ 128 Կայ յերկրի, եւ աչաւք տեսանէ զՀայր յերկինս. շրջի ի Գալիլեա, եւ հոտ Ղազարու մահուն ազդի նմա ի հեռաստանն։ 129 Մեկնիչն ընդ միտս իւր յոգիսն հայհոյէր ասելով. Սա եթէ մարգարէ ոք էր, գիտէր` զիարդ ոչ` որպիսի կին մերձենայ ի սա։ 130 Իսկ Տէր իբրեւ զբարձրաձայն զաղաղակ լուեալ` յանդիմանէ զնա առակաւք պարտապանաց երկոցունց հաւասարաբերական բանիւք ըստ մերում նմանութեան։ 131 Եւ առանց ականջաց լսեն նմա ամենայն տարերք, ջուրքն ի թակոյկսն, նկանակն ի ձեռին, հողմք ի ծովուն, մեղք ի մարդկան, մեռեալք ի գերեզմանս։
    132 Արդ այս է զոր մարգարէն Եսայի ասէ` եկեսցէ եւ հանգիցէ ի վերայ նորա եաւթն հոգի, ի ձեռն եաւթն զգայութեանցս զոր էառ Տէր, եւ գործեաց զամենայն կատարելութիւնս Հոգւոյն Սրբոյ, եւ յինքն բովանդակեաց զեաւթներեակն երկնային, եւ զեաւթներեակն զերկրային, որ է սկիզբն առաջինն, եւ կատարումն վերջինս. քանզի սկսանիմք ի միակէն` որ է հիմն եւ հաստատութիւն, եւ կատարեմք յեաւթներեակն` որ է ծայր եւ յանգումն ոչ թուական մասինն, այլ տեսական իմաստութեանն։ 133 Քանզի ի վեցն, ասէ, արար Աստուած զամենայնքս, եւ յեաւթներորդումն հանգեաւ։ 134 Եւ հանգչի՞ Աստուած. եւ ոչ երբեք։ 135 Եւ զիա՞րդ կարացից ասել նմա հանգչել` այն որ ոչն վաստակէ։ 136 Այլ քաջ իմացեալ ած զմտաւ զինչ է հանգչելն Աստուծոյ, բայց եթէ կատարեսցին կամք նորա։ 137 Եւ ո՞ երբեք յեղելոց աստի կարաց հաճոյ լինել Աստուծոյ եւ հանգոյց զդատողական զաւրութիւն նորա. բայց միածինն ի Հաւրէ եւ կուսածինն յերկրէ, որով զամենայն արար Աստուած, եւ նա եկն գործեաց զամենայն հաճոյս Աստուծոյ։ 138 Ապա ուրեմն այս է աւրն եաւթներորդ, յորում հանգեաւն ասեմք Աստուած. քանզի ի վեց աւուրսն ամենայն ախտականքն եղեն, եւ Աստուած հեռի է յախտից եւ ի չարչարանաց։ 139 Բարի անուանեաց, այլ ախտս ոչ. քանզի յախտաւորաց անտի մարթի բարի լինել, այլ ոչ առանց չարչարանաց եւ ճգնութեան։ 140 Իսկ ուր առաքինութիւն է, անդ եւ բազում ճնշումն մարմնոյ տեսանի. իսկ ուր մարմնոյ ճնշութիւն է, անդ եւ աւուրք եւ ամիսք եւ տարիք եւ ժամանակք ընդ ապականութեամբ են անկեալք։ 141 Վասն որոյ ի միում աւուրն եւեթ հանգիստ սուրբ, որ անուանեալն է շաբաթ, եւ թուականաւ եաւթներեակ. եւ եաւթն թիւդ բերէ զնմանութիւն անծնի, եւ անծինն զանեղի, եւ անեղն ունի զարարչական զաւրութիւնն։
    142 Արդ ի վեց աւուրս տեսանի հազար ամն, յորում ամենայն աշխարհս անկեալ էր ընդ ապականութեամբ, մինչեւ եկն եհաս թիւ եաւթներեկին` զոր ի վեր անդր շաբաթ անուանեաց, եւ հանգիստ զնա համարեցաւ։ 143 Այս է գալուստն Տեառն, որ եմուտ դրաւքն փակելովք, եւ սրբեաց եւ մաքրեաց զաղտ վեց աւուրց առաջնոց. եւ անուամբ եաւթներեկին` որ է կոյս եւ անծին ի մահկանացու գոյացութեանցս, եւ բազմածնունդ առանց ախտիցն եւ չարչարանացն, զայն զաւրութիւն շնորհեաց երկոտասան Առաքելոցն, որով զաշխարհս յարդարեսցեն եւ կազմեսցեն ի վեցիցն ի դարն եաւթներորդ. զի իցեն բազմաբեղունք յարդարութիւն, եւ անծինք իցեն ի չարութենէն եւ յատելութենէ եւ յամենայն ապականացու պիտոյից աշխարհիս. որպէս եւ նոյն իսկ երկոտասան թիւ Առաքելոցն ունի տեսութիւն ի ձեռն գլխաւոր միակին` որով բարձին զախտ յաշխարհէ, ըստ երկոտասան մասինն որ յայտնութեամբ տեսանիւր ի հիւանդութեանն տեռատեսին երկոտասանամեայ։ 144 Քանզի կինն զցաւն առանձինն միայն ունէր. իսկ աշխարհ ի ծածուկ տանջեալ լինէր երկոտասան մասամբք տուընջեան եւ գիշերոյ. քանզի աւրն ունի զթիւ երկոտասան ժամուց, եւ զոյգ նմին` գիշերն, եւ ի ժամու անդ աւր մի ըստ թուական աւուրց ամսոյն, եւ աւրն ողջոյն գիշերային մասամբքն հնազանդեցան ունայնութեան։ 145 Եւ ունայնութիւն ասեմ ի բարեգործութենէ. իսկ որ ի բարւոյն ունայնացեալ է, լի է անարգութեամբ։ 146 Եւ անարգութիւն ասեմ զվրիպելն ի ճշմարտութենէ, եւ վրիպումն է թողուլն զԱստուած։
    147 Եւ քանզի ի սկզբանէ մարդիկ զհետ թշնամւոյն գնացին, եւ կամաւք ի հնազանդութիւն մտին ամենայն ապականութեան. առաջին թողուլն զԱստուած. երկրորդ ձեռագործաց երկիր պագանել. երրորդ անզգայիցն զոհել. չորրորդ անխտիր լինել յապականութիւն. հինգերորդ զպատկերակից իւր սպանանել. վեցերորդ ագահութիւն, որ է արմատ դառնութեան. եաւթներորդ ատելութիւն, որ է անպտղաբերութիւն արդար մասինն. ութերորդ գողութիւն, որ է սկիզբն աւերածոյ աշխարհիս. իններորդ յափշտակութիւն, որ գրգռէ զպատերազմունս. տասներորդ ստութիւն, որ է ուրացութիւն յԱստուծոյ. մետասաներորդ ամբարտաւանութիւն, որ է բեկումն ոգւոց եւ մարմնոց. երկոտասաներորդ պտուղ մահու, զոր ժառանգեցաք յապականութիւնս։
    148 Արդ այս երկոտասան մասամբք ամենայն աշխարհ անկեալ էր յախտ հիւանդութեան, եւ բղխէր ի սմանէ արիւն աներեւոյթ վիրացն. եւ բազում անգամ ջանայր առ բժիշկս, ոչ զի ողջացուցանէին միայն ոչ` այլ եւ յոյժ վէրս ի վերայ վիրացն դնէին. եւ ոչ միայն ի մարմնոցն հոսէր արիւն, այլ եւ յաներեւոյթ եւ յանարիւն ոգւոցն, որ էր բխումն աներեւոյթ ապականացու։ 149 Քանզի ի վեր հայելով յերկինս` տեսին աստեղս եւ մոլորեցան, որ են պատճառք ժամանակեայ կենացս. զանժամանակն Աստուած ընդ նոսա փոխանակեցին եւ աստէն յերկրիս ըստ երկոտասան թուոց, ի նմին զորս քերթողք առասպելաբանեցին` ասելով այսպէս. Էր ոմն մեծ, ասեն, եւ առ նմին անհուն ժամանակ. եւ ի մերձենալ նոցա առ իրեարս, ծնան որդիս վեց, որում Տիտանս նկարագրեցին. եւ զոյգ ընդ նմին էգս, զորս Տիտանիսն ասացին, եւ ծնունդս կարգեցին, եւ զախտս անձանց մարդիկ յերկրէ յերկինս ձգեցին. անդ ի վեր գումարելով յաստուածութիւնն մեծամեծ հայհոյութիւնս արձակեցին։
    150 Եւ այսու երկոտասանիւքս զպարզութիւն ոգւոցս իբրեւ թանձրացեալ մարմինս` յարեան թաթաւեցին երկոքումբք մասամբքս` հոգւովք եւ մարմնովք. ոչ միայն զոհեցին, այլ եւ զոհեցան։ 151 Եւ զոհեցան ասեմք` աչք անառակութեամբ հայելով, եւ ականջք` լկտի ձայնս լսելով. ռընգունք ի ճենճերս եւ ի ծուխս. եւ ճաշակաւորութիւն` անյագութեամբ ըստ անասնական բնութեան, ուստի բազմանայ անառակ ցանկութիւն. եւ ամենեքեան թաթաւեցաք յարիւն աղտեղութեան գործոց մերոց. եւ վասն մեր աւրն պղծեցաւ, եւ յաւուր անդ ժամքն երկոտասան եւ տարին, եւ ի տարւոջ անդ ամիսք երկոտասանք. եւ ահա միանգամայն եւ երկիրս ամենայն։
    152 Եւ եթէ երկրայնովքս երկիրս պղծեցաւ, եւ երկնայնովքն երկինք, արդ ի բժշկել Տեառն զկինն երկոտասանամեայ տեռատես, որ էր նշանակ ցաւոց աշխարհիս, պիտոյ էր ապաքէն եւ զաշխարհ բժշկել։ 153 Զի ոչ եթէ Տէր վասն մասինն միայն եկն յաշխարհ, այլ վասն ամենայն մասանց աշխարհիս։ 154 Բժշկեաց զմի մասնն. զի ի ձեռն միոյ մասինն ուսցին ամենայն մասունքն ընթանալ առ նոյն բժիշկն, եւ բուռն հարկանել ոչ զնոյն դրաւշակէ, այլ զՀոգւոյն Սրբոյ, եւ զՀոգին Սուրբ տեսանիցեն յերկոտասան Առաքեալսն։ 155 Քանզի կինն ոչ եթէ զձորձոյն բուռն հարկանելով էառ զառողջութիւնն, այլ յառաջ քան զհանդերձիցն` զհաւատոյն բուռն եհար, եւ ստանալով զհաւատսն` արժանի եղեւ ոչ միայն ի ցաւոցն ապրել, այլ եւ զաստուածութիւնն Որդւոյն տեսանել։ 156 Եւ տեսեալ ուրուք զԱստուած, անդէն ի նոյն միացաւ ի նմա։ 157 Որպէս եւ Տէր ինքնին ոչ միայն գովէ զկինն, այլ եւ յոյժ զարմանայ. Ոմն, ասէ, մերձեցաւ յիս. եւ զաւրութիւն, ասէ, բազում գնաց յինէն։ 158 Զմերձենալն իբրեւ լսես, զմիանալն ընդ Աստուծոյ իմասջիր, իսկ զաւրութիւն բազում գնաց յինէն՝ Հոգին Սուրբ պահապան եւ պաշտպան կնոջն հաւատոց։
    159 Արդ եթէ մին մարդ այսպէս լցաւ անչափ մեծութեամբն Աստուծոյ, ո՛րչափ եւս առաւել երկոտասանքն, որք ընկալան զփչումն աստուածային Հոգւոյն, եւ լցան անթերութեամբ, եւ լցին զամենայն աշխարհս առանց ապականութեան նովին Հոգւովն։ 160 Եւ ոչ միայն զմարդիկ բժշկեցին, այլ եւ զաւր. եւ յաւուրս անդ զերկոտասան ժամ եւ զտարի, եւ ի տարւոջ անդ զերկոտասան ամիս։ 161 Եւ զիա՞րդ բժշկիցի աւր։ 162 Ասեմ. որպէս ախտացաւ, նոյնպէս եւ բժշկեցաւ. ախտացաւ ի կռապաշտութեան, բժշկեցաւ յաստուածպաշտութեան։ 163 Ըստ երկոտասան ժամուց աւուրն` մոլորեալ էին մարդիկ յերկոտասան աստեղսն. ուստի խաբէին զնոսա եւ պատրէին աստեղագէտքն։ 164 Իսկ այսաւր ըստ երկոտասան ժամուց աւուրն` հնչին բարբառք մարգարէիցն յեկեղեցւոջ, եւ թարգմանին բանք երկոտասան Առաքելոցն, եւ բաշխեն զաւետիս կենաց ամենայն հաւատացելոց. որով մարդիկ յորդորին յառաքինութիւն, եւ փոխանակ առաջին մոլորութեանն` խաւսին զճշմարտութիւն եւ գործեն զարդարութիւն եւ տան պտուղ աստուածային` սրբութեամբ ամուսնութիւն, զկուսութիւն, զողորմածութիւն, զաւտարսիրութիւն, զյոյս առ Աստուած, հաւատս ճշմարիտս, զսէր առանց երկմտութեան։ 165 Եւ փոխանակ պղծագործ զոհիցն, որք հեղուն զարիւն անասնոցն` դիւաց նուիրելով, այսաւր մարտիրոսք կամաւք եւ ոչ բռնութեամբ հեղուն զարիւնս անձանց վասն արեանն Քրիստոսի։
    166 Այս են երկոտասան Առաքեալք որք սրբեցին եւ սրբեն զամենայն աշխարհս։ 167 Քանզի աւր է սկիզբն ժամանակաց, եւ աճեաց լցաւ եւ եհաս ի դարն վեցերորդ. եւ ի սրբել աւուրցս, որպէս եւ ասացաք, քարոզութեամբ Առաքելոցն, սրբեցան ամիսք եւ տարիք եւ ժամանակք եւ յաւիտեանք։ 168 Զի եթէ սկիզբն սուրբ է, ապա եւ ամէնքն որ ի նմանէ առնուն զաճումն` սրբեցան։ 169 Քանզի ոչ թիւ երկոտասան Առաքելոցն դիպուածով ինչ եկն եմուտ ի կարգ առաքելութեանն, այլ ի հեռուստ ժամանակաց յայտնութիւնք երեւեցան յԱստուծոյ տուչութենէն։ 170 Առաջին երկոտասան որդւոցն Յակոբայ. որով թուով ազգն աճեաց եւ բազմացաւ, եւ ժառանգեաց զերկիրն պարգեւաց։ 171 Դարձեալ եւ ի ձեռն Յեսուայ փոքր ինչ էր յայտնութիւն երկոտասան թւոց վիմացն, մանաւանդ զի կէսքն ելանէին եւ կէսքն իջանէին. իբրեւ յայտնի տեսիլ սքանչելեացն, որք ելանէին իբրեւ ի խաւարէ ի լոյս, եւ որք իջանէին ի լուսոյ ի խաւար։ 172 Արդ հեթանոսք որք ընկղմեալ էին ի գործս մեղաց իւրեանց, ելին յանդնդոց ծովու մեղաց ի ձեռն երկոտասան Առաքելոց, որ են վէմք ճշմարտութեան. եւ հողմք եւ հեղեղք զնոսա ոչ կարեն շարժել, եւ ոչ անձրեւաց բռնութիւն։ 173 Իսկ երկոտասան ազգապետքն վերջացան եւ մնացին, իջին եւ դադարեցին յատակս գետոյն ընդ ջրովն թանձրութեան, եւ անդէն եդեալ դնին մինչեւ ցայսաւր։
    174 Նա թէ եւ յանապատն երթիցուք ի Գալիլեա, ուր Տէր զկարաւտութիւն ժողովրդեանն լցոյց սքանչելեաւք բազմութեան հացին, իսկ մնացորդքն ոչ աւելի եւ ոչ պակաս, այլ լի երկոտասան սակառի, ո՞չ ահա յայտնի է եւ այս տեսիլ սքանչելեաց։ 175 Յառաջ քան զբազմանալ հացին` ունայն կրէին զսակառիսն, եւ լնուին ի մնացորդաց ճաշոյն։ 176 Եւ կարի քաջ արժանապէս. զի Աստուած էր որ մատակարարէր. առժամայն յագեցոյց, եւ առյապայսն մթերեաց զխոհականութիւնն։ 177 Ըստ յայտնի գրեցելումն` սակառիքն որ լցան հացիւն, իսկ ըստ ծածուկ իմանալոյն` երկոտասան Առաքեալքն լցան շնորհաւք տեառն մերոյ Յիսուսի Քրիստոսի, եւ սփռեալ տարածեցան յերկոտասան կողմս աշխարհի, եւ լցուցին զչորս կողմս երկրիս, յորում բնակեալ են ամենայն ազգ հեթանոսաց։
    178 Եկաք բազում անգամ շուրջ զտամբն, որպէս եւ յառաջն ասացաք, որ երկրացաւ եւ երկնացաւ, եւ բաւական եղեւ ընդունել զամենայն։ 179 Թուի ինձ թէ եւս բազմագոյն պատեցաք զերկոտասան թուովս։ 180 Զի թէպէտ եւ մեք ոչ կարացաք ըստ արժանին յառաջ մատուցանել, այլ յորժամ Տէր ինքնին սփռեալ տարածեսցէ զսոսա ընդ ազգս ամենայն զաւրութեամբ Հոգւոյն Սրբոյ, յայնժամ կատարեսցի բան մարգարէին որ ասէ. Պատմեցի եւ ասացի, եւ բազում եղեն քան զթիւ. այսինքն եկեղեցիք հաւատացելոց ի Քրիստոս Յիսուս ի Տէր մեր, որում փառք եւ զաւրութիւն այժմ եւ յաւիտեանս։
    181 Դարձեալ միւսանգամ յայտնեաց Յիսուս զանձն իւր աշակերտաց իւրոց ի վերայ ծովուն տիբերացւոց։ 182 Քանզի էին ի միոջ վայրի Պետրոս եւ Թովմաս եւ Նաթանայէլ, Յակովբոս եւ Յովհաննէս եղբայրն Յակոբայ եւ երկուք այլ եւս յաշակերտաց անտի։ 183 Արդ զի՞նչ առնէ զնոսա. ի տանէն եհան զնոսա. շնորհաւք Հոգւոյն Սրբոյ ելից զնոսա. յաշխարհ առաքեաց զի գործ գործեսցեն։ 184 Նոքա յանհոգս եղեալ` պարապորդ շրջէին. եւ շրջէին ոչ այլ ուրեք, այլ անդէն զծովուն, եւ զհայրենի արուեստն ոչ կարէին թողուլ. այլ զնովիմբ գան, ի նոյն հոգան, ի նոյն կրթին, եւ զմոռացեալն անդէն կամէին յիշել։ 185 Տեսանե՞ս որչափ է թանձրութիւն մտացն, չընդոստանային` այնչափ խրատեալք եւ վարժեալք ի Տեառնէն. եւ թեքեալք եւ մխեալք ի Հոգւոյն Սրբոյ, եւ չեւ եւս են հատու, եւ այլ ուրեմն պիտի սրել։
    186 Զի՞նչ խաւսիս, տէր իմ Պետրոս. ի ծովեզերդ նստիս, եւ վասն ծովուդ հոգաս, եւ զմակոյկդ կազմես. երթամք, ասես, ձուկն հանեմք։ 187 Տեսանե՞ս, զայդ ասելով եւ ի դոյն կրթես զայլ Առաքեալսդ, եւ հարկ է դոցա զհետ քո գալ. զի ուր միտք կամին, ոտք անդր տանին. եւ միտք ի գլուխ են, եւ գլուխ Աշակերտաց դու ես։ 188 Յորժամ դու ասես` երթամք ձուկն հանեմք, այլ զի՞նչ լսես ի դոցանէ. բայց եթէ ասեն ցքեզ, եթէ եւ մեք ընդ քեզ։ 189 Եւ քանզի ուր եւ երթան իսկ, դու ես նոցա տուն եւ քաղաք եւ ամենայն ինչ զինչ եւ պիտոյ է երկրաւոր վիճակիդ ձերում, մի՛ դու եւ մի՛ մոռասջիր. թիւդ ձեր գեղեցիկ է. ահաւադիկ եաւթն էք. ի ձեզ տեսանի աշխարհս, միանգամայն եւ տէր աշխարհիս։ 190 Արդ ոչ է բարի դատարկութիւն ձեր։ 191 Եթէ յապաստան անձանց պարապեալ էք, եւ այլ ինչ գործ ոչ է ձեր, անդրէն ի հրէաստան գնացէք, զյարութեան տեղեաւն շրջեցարուք, զվիմաւն պատեցայք, զխաչիւն դիտեցէք. միտ դիք, տեսէք ո՛ւր թագուցին քահանայքն, նկատեցէք զտեղին։ 192 Խնդիր լինելոց է վաղիւ խաչին. ոչ թողու Տէր զզէնն իւր ի հող, որով զթշնամին իւր եսպան, եւ զգերին թափեաց ի նմանէ։ 193 Աչս ածէք զտեղեաւն, եկայք զդրաւքն. թերեւս անդ իցեն հրեշտակքն, որպէս զի են իսկ անդէն։ 194 Ի Սիովն երթայք, ելէք ի վերնատունն, հայեցարուք ի դուրսն փակեալս` ընդ որ եմուտ Տէրն. յիշատակեցէք զտեղին` ուր եկն եկաց ի միջի ձերում եւ ողջոյն ետ ձեզ, ուր եւ զՀոգին Սուրբ փչեաց ի ձեզ։ 195 Յայս ամենայն կրթեցէք զանձինս ձեր, եւ ի սոյն խոկացէք, զի մի՛ մոռասցին ի սրտից ձերոց մեծամեծ զաւրութիւնքն որ ի միջի ձերում գործեցան։
    196 Ապա թէ ի հրէաստան երկնջիք երթալ, վասն զի անդ են Աննա եւ Կայիափա եւ ամենայն դառնաշունչ ժողովուրդն, թոյլ տուք, զայդ եւս չմեղադրեմ։ 197 Անդ է մեծն Յակոբոս, որ բաւական է ամենայն իրաց առաքինութեան. եւ որպէս նա արդար է ի քարոզութեան յարուցելոյն, եւ աներկիւղս բարբառի ի մէջ խաչահանուացն, փութա ճեպեա եւ դու Պետրոս. մի՛ զայդչափ Առաքեալսդ խափաներ, զորս առեալ ի ծովեզրդ իջեալ ես։ 198 Ոչ ասեմ` մի՛ ասեր երթամ ձուկն հանեմ։ 199 Թէ այդպէս է, երթ. ո՞ գիտէ, դու քաջ իմանաս. ո՞ կարէ քեզ վարդապետ լինել. զի ահաւադիկ դու ունիս շնորհս վարդապետութեան զՍուրբ Հոգւոյն. բայց ինձ թուի այսաւր` դեռ ի կարծ երթաս. քանզի ա՛յլ շնորհք են ձկնահանաց, եւ ա՛յլ այլոց արուեստից։ 200 Դու ոչ զձկնահանաց շնորհ ունիս եւ ոչ զծովուն արուեստ նաւաց. զի թէպէտ էիր երբեմն` թողեր ի բաց, եւ թողուլն ոչ ի քէն եղեւ, այլ յայնմանէ որ ընտրեաց զքեզ. եւ եթէ կամիս` յիշեա զբանն զոր ասաց. Թողէք, ասէ, զորս արուեստի ձկնահանութեանդ, եւ արարից զձեզ որսորդս մարդկան. մարդկան որսորդ ես, ձուկն հանել այսուհետեւ դու ոչ կարես։ 201 Եւ ելին, ասէ, ի նաւ, եւ զգիշերն ամենայն աշխատ եղեն, կալան եւ ոչ ինչ։ 202 Արդար եւ ճշմարիտ. գիշեր իսկ է ամենեցուն` որ առանց Աստուծոյ շրջին յաշխարհի. եւ ունայն է ծոց նոցա յորսոյ կենաց, զորս հաւատացեալք միայն ըմբռնեն աւգնականութեամբ Տեառն իւրեանց։
    203 Արդ իբրեւ այգ եղեւ, ասէ, երեւեցաւ նոցա Տէր զի կայր յեզր ծովուն։ 204 Եւ ո՞յր երբեք տեսեալ է, թէ յառաջ քան զլոյս` արեգակնն երեւեսցի։ 205 Այս միայն ի ծովուն տիբերացւոց երեւեցաւ. իմանալի արեգակն յերկնէ յերկիր իջեալ` կայր առ ափն ծովուն, եւ յինքն ամփոփեալ պահէր զճառագայթս անմատոյց լուսոյն իւրոյ։ 206 Եւ բարւոք ասեմ եթէ ամփոփեալ պահէր. քանզի չիք հնար զայն արեգակն տեսանել։ 207 Գայ զծովակաւն որպէս յառաջնումն նուագին, մինչեւ կրթեաց եւ եհան զնոսա ի ծովէն, եւ հասոյց ի վիճակ առաքելութեան. ըստ նմին կարգի եւ այժմ առնէ։ 208 Մանկունք, ասէ, ունի՞ք ինչ ուտելոյ։ 209 Վասն մանկանց արդարեւ ուտելդ եւեթ. ես զձեզ վաղ կորզեցի հանի, ասէ, յաշխարհէ, եւ ի չափ արութեան հասուցի` ընդ բազում հանդէսս առաքինութեան անցուցեալ, մինչ զի եւ զՀոգի Սուրբ ընկալարուք` որով երկինք եւ երկիր կատարեցան. եւ դուք դարձեալ մանկունք էք, եւ զմանկականդ եւեթ խոկայք եւ զդովիմբ պատաղիք։ 210 Տեսանէ՞ք, աւադին եւ այդ միանգամ առանց իմ ոչ կարէք լնուլ զպակասութիւն պիտոյից ձերոց, որովհետեւ ոչ ունիք ինչ. զի եթէ ունէիք, ոչ հարցանէի, այլ միայն բերել հրամայէի. վասն այնր հարցի, զի ոչ ունիք. ոչ եթէ ես ոչ գիտէի զձեր ունայնութիւնդ, այլ զձեզ ուսուցից զարդարն խոստովանել զտգիտութիւն անձանց ձերոց։ 211 Եթէ կարաւտ էիք ձկան, եւ յոյժ պիտոյ էր ձեզ ի ժամանակիս, վասն որոյ եւ աշխատեալ էք զգիշերս ամենայն, ընդէ՞ր ոչ յիմ անուն արկէք զուռկանսդ. զի եւ տեղեակ իսկ էիք իմոյ անուանս։ 212 Բազում անգամ լուեալ էք` յո՞յր անուն դեւք հնազանդեցան ձեզ. ո՞չ ահա յանուն Յիսուսի Քրիստոսի. Յիսուս Քրիստոս այն որ ի Նազարեթէն է, եւ Նազարեթ սահմանք են ձերոյ աշխարհիս, եւ մանաւանդ յայս ծովու եւ զսովիմբ ծովեզերբ այնչափ նշանք եւ արուեստք երեւեցան եւ բազում զաւրութիւնք, եւ ձեր տակաւին չէ՞ր իմացեալ։ 213 Ապա ուրեմն դեռ եւս ի սմին թանձրութեան մարմնի էք, եւ չեւ էք թեթեւացեալ յառաջին ծանրութենէն. ոչ ի զգայութենէդ ասեմ, այլ ի մտացդ սուաղեցելոց, որ ոչ աճեցուցին զաստուածային տունկսն։
    214 Արդ եկայք, ասէ զգործիսդ յաջակողմ նաւիդ արկէք. զի որ առանց իմ արկէք, գիշեր էր եւ ձախակողմ. իսկ զոր ինեւդ արկանէք, տիւ է եւ աջակողմ. եւ եթէ աջակողմ է` անդ գտանէք. եւ իբրեւ գտանէք, մի՛ զլանայք զշնորհս Հոգւոյն Սրբոյ գիտութեանն, զի հաստատուն պահեսջիք յոգիս ձեր։ 215 Եւ զայս արարեալ նոցա փակեցին ի ներքս բազմութիւն ձկանցն, եւ այնչափ բազում, մինչեւ կարաւտել նոցա աւգնականաց. եւ ի քարշել նոցա զուռկանն` մեծամեծ աշխատութիւն կրեցին, մինչեւ ածին ի ցամաքն։ 216 Եւ Պետրոս յոյժ էր զարմացեալ ոչ միայն ընդ բազմութեանն, այլ եւ մեծամեծք եւս էին, եւ անչափք եւ բազումք, եւ սակայն գործին ոչ պատառեցաւ։ 217 Քանզի եւ նոցա ոչ էր սովորութիւն այնպիսի որս ուրեք երբեք գտանել, նշանագործութիւն կարծեցին եւ ոչ պատահումն որսոյ. վասն որոյ եւ ասէ Յովհաննէս. Տէր է այնÈ։ 218 Եւ ի բանիցն Յովհաննու եւ ի հրամանէն Տեառն` յաջակողմն ասելով` ընդոստեաւ Պետրոս եւ ետ զինքն մերկ ի ծով, եւ վաղագոյն քան զնաւն հասանէր առ Տէրն, եւ ահիւ եւ խնդութեամբ լցեալ` ոչ ինչ կարէր զարժանն իմանալ. այլ ի նոյն սովորութիւնն յառաջին ձգէր զմիտս իւր` իբրեւ կերակրոյ եւ հանգստեան կարաւտացեալ։ 219 Վասն որոյ եւ Տէրն ողորմեալ նոցա` գտանէ ի տեղւոջ անդ պատրաստութիւն ճաշոյ։ 220 Այլ ոչ ոք յաշակերտացն իշխէր հարցանել` թէ դու ո՞վ ես. քանզի գիտէին թէ Տէր ինքն է։ 221 Զգիտելն ահա գիտէին, այլ ոչ ըստ առաջին նմանութեանն։ 222 Իսկ Յիսուս եւս քան զեւս մաւտ մերձեցոյց զնոսա, եւ ըստ առաջին սովորութեանն տայր նոցա աւրհնութիւն, եւ ընդ նոսին հաղորդի ի կերակուրս, եւ զԵրրորդութեանն յայտնութիւնն լնու եւ կատարէ յետ յարութեանն։
    223 Այլ գիտեմ զինչ ասելոց էք ցիս. Զայդ ամենայն աւետարանագիրն պատմեաց մեզ. արդ առ ի՞նչ իցէ յայտնութիւն Տեառն ի վերայ ծովուն, եւ կամ բազմութիւն ձկանցն, եւ գործւոյն չպատառելն, եւ հացին եւ ձկանն ի վերայ կայծականցն գտանիլ։ 224 Նոյն Տէր մեր Յիսուս Քրիստոս, որ մարդասիրութեամբ իւրով յայտնեաց զինքն աշակերտաց իւրոց, ցուցցէ եւ մեզ զծածուկս առակաց իւրոց` ոչ միայն ի վերայ ծովուն Տիբերեայ, այլ յամենայն ժամու եւ յամենայն տեղւոջ. ոչ միայն զի գիտիցեմք եւ ասիցեմք զպատուիրանս նորա, այլ եւ սիրիցեմք զնա յամենայն զաւրութենէ մերմէ, ոչ ի պատճառս նշանաց միջնորդի։ 225 Քանզի բազումք են ի մարդկանէ որ ի յաջողութեանց աշխարհի սիրեն զԱստուած. եւ են ոմանք որ ի ստգտանել ի գործոց իւրեանց` դառնալով յապաշխարութիւն սիրեն զԱստուած եւ նոքա. իսկ որ քաջքն են եւ կատարեալք յամենայնի, անդստին ի տղայութենէ նուիրեն զանձինս իւրեանց յաստուածպաշտութիւն, եւ ոչ են ի խնդիր նշանաց եւ արուեստից, եւ հեռի են յամաւթալի գործոց աշխարհի։ 226 Սոքա են որ գեր ի վերոյ են քան զերրեակ թիւն, ընդ որում ոչ ինչ համեմատի յեղելոցս ամենեւին։ 227 Բայց սակայն աստուածութիւնն բարերար է, ընդունի զերեսին հատածն, եւ ամենեքին յաստուածային յարկսն շրջին։ 228 Եւ մեք, եղբարք, թէպէտ եւ ոչ յառաջնոցն իցեմք, սակայն զվերջնոցն զհետ երթիցուք. աղաչեսցուք զնոյն Տէր, զի եւ զմեզ ընկալցի ի գութ սիրոյ իւրոյ, որպէս եւ այլոցն շնորհեաց թողութիւն. եւ արժանիս արասցէ յամենայն ժամ զմեզ երթալ զհետ բանի Աւետարանին սրբոյ, զնովիմբ գալ, զնոյն սիրել, նմին միտ դնել, եւ նովաւ ժամանել ի լրումն աւետեացն խոստացելոց։
    229 Արդ առաւել զայս իմանալի է, եթէ ծովն տիբերացւոց ոչ մասն է անբաժանելի մեծի ծովուն, այլ ուրոյն զատ եւ առանձնի. անուանի ծովակ` եւ ոչ ծով. եւ աշխարհ` ծովու է զուգութիւն եւ ոչ լճի։ 230 Եւ որպէս երեւի, յառաջ քան զգալուստն Տեառն ցամաքայինքս ջրայնոց նմանեցան անիշխան եւ անառաջնորդ, խառնավար կենաւք զմիմեանս զրկելով եւ կորուսանելով առանց խղճելոյ եւ պատկառելոյ, եւ չճանաչելով զարարիչն արարածոց, իբրեւ ի գիշերի եւ ի թանձրացեալ խաւարի` ի վեր ամենեւին ոչ կարացեալ հայել. նմանեալք ձկանց մեծամեծաց` որք զմանունս անխտիր կլանեն, եւ ինքեանք եւս ի մեծամեծաց կլանին, եւ կարծեն ոչ ամենեւին` թէ քան զմեզ այլ արարածք վերագոյն գուցէ. որպէս եւ սուրբ մարգարէն բողոքէ. Զմէ՞ հայեցար յարհամարհոտս, եւ ստունգանեցեր ի կլանել ամբարշտի զարդարն, եւ առնիցես զմարդիկ իբրեւ զձկունս ծովու, եւ իբրեւ զսողունս` որոց ոչ գոյ առաջնորդ. իբրեւ յայտնի է ամբաստանութիւնս զերկայնմտութենէն Աստուծոյ. ընդէ՞ր, ասէ, յայնց ժամանակաց հետէ թոյլ ետուր։ 231 Նեղի մարգարէս Սուրբ Հոգւովն. ոչ կարէ տեսանել զթշուառացելոցն զնեղութիւն։ 232 Փութա ճեպեա, ասէ, եկ Տէր եւ երեւեցիր, մերձեցիր ի փրկութիւն. հան զաշխարհ ի ծովէ մեղաց, զի ծանիցեն զքեզ տէր եւ արարիչ, իշխան եւ առաջնորդ կենաց. զի մի՛ իցեն գազանք ջրայինք, այլ մարդիկ երկրայինք եւ երկնայինք, պատկեր եւ կերպարան իմանալի զաւրութեանն։ 233 Վասն այսորիկ առ յաջակողմ կոյս արկէք նաւիդ։
    234 Եւ ո՞ է որ զայս ասիցէ։ 235 Որ նստի ընդ աջմէ Հաւր յերկինս։ 236 Ասէ ցաշակերտսն. Եւ ընդ աջմէ Հաւր նստուցից զձեզ, եւ զամենայն ինչ յաջողեցից ձեզ. չիք ի ձեզ մասն խաւարի, եւ ոչ կողմ ձախոյ. մի՛ որսայք գիշերի, զի հեռի է լոյս ի նմանէ, եւ բազումք գայթակղին նովաւ։ 237 Դուք մանկունք լուսոյ էք եւ որդիք տունջեան. եւ որպէս որդիք էք լուսոյ, նոյնպէս եւ լուսաւորեսցին գործք ձեր յաշխարհի, եւ գնասցէ աշխարհ զհետ ձեր ի լոյս կենաց։ 238 Եւ մի՛ ի ձախ կողմ արկանէք զգործիս ձեր. քանզի որ որդիքն ձախոյ են` եւ ծնունդք են խաւարային իշխանութեան. եւ որպէս չիք նոցա մասն եւ բաժին յաջակողման, նոյնպէս ձեր մի՛ եղիցի մասն եւ բաժին ձախակողմանն։
    239 Եւ զայս լուեալ Պետրոսի եւ ընկերաց իւրոց` մտաւք առաւել քան ականջաւք իւրեանց, արկանեն զուռկանն յաջակողմն նաւին, եւ ունին հարիւր եւ յիսուն եւ երիս ձկունս։ 240 Իբրեւ յայտնի է տեսակ իմաստութեանս այս։ 241 Որպէս ի հինսն ոմանք զբանական իմաստութիւն ի վար արկեալ, ոչ ինչ պակաս յերկնաւոր իմաստութենէն գտանին։ 242 Ամենայն ինչ, ասեն, որ երեքկին է, բաժանելի է. իսկ որ բաժանելին է` նա ունի անդրէն յանգութիւն միաւորութեան եւ զանախտութիւն հարստութեան։ 243 Արդ բաժանի թիւ ձկանցս յերիս յիսնեակս եւ միական երրեակ, եւ յարին անդրէն առ իրեարս ի միութիւն։ 244 Յերիս յիսներորդս` յորում տեսանի վեց մասն` կրկնաբաժանելով, երթեալ ելանէ անդր ի սկզբանն լինելութիւն. իսկ այսրէն ընդյարութեամբ` ի նոյն թիւ իջուցանելով, զոր եւ յիսներորդ ասեմք. զոր եւ Մովսէս աւրինադրեաց ասելով զնա յոբելեան եւ հանգուցիչ յերկրէս եւ ազատարար ի մարդկան ծառայութենէ։ 245 Արդ յայս ամենայն զոր Մովսէս ժամանակեան աւրէնս կարգեաց, ակնարկութիւն նորա ի ժողովուրդն կատարեցաւ. իսկ ճշմարտութիւն յամենայն ազգս մարդկան երեւեցաւ, որպէս եւ թիւ ձկանցն յայտ առնէ։ 246 Քանզի ի Տեառնէն տուեալ լինէր կարգադրութիւն աւրինացն. իսկ ուր Տէր ինքնին գլխովին էր, անդ ոչ եւս խորհուրդ, այլ յայտնութիւն ճշմարիտ. որպէս եւ պարզագոյն իսկ ասացաք ի ճառեցելումս։ 247 Քանզի բազմութիւն երից յիսնիցն ամենայն աշխարհս էր, եւ աւուրք եւ ամիսք եւ տարիք եւ ժամանակք եւ կենդանիք. քանզի նիւթական է եւ ծննդական եւ անկեալ ընդ ախտիւ ապականութեան, որում պիտոյ է անախտ աւգնական. որպէս եւ պարզագոյն իսկ երեւի թիւ երից ձկանց սոսկ ասացելոց միայնութեամբ։ 248 Քանզի ոչ եթէ վեցեակք են եթէ աճեցեալ լնուցուն զթիւ երկոտասանիցն, եւ կամ երկոտասանք` կրկնաթուեալ բաղկանայցէ վեց թիւն, այլ երիս ասաց, ոչ աւելի եւ ոչ պակաս. քանզի հրամանն տէրունեան էր, եւ կողմն աջոյ էր, եւ խորհուրդն տեսաւորութիւն էր։
    249 Եւ զի՞նչ մեծ քան զայս` որ բանիւ Աստուծոյ գործ կատարիցի, եւ ինքն ի գործ անդր նկարեալ երեւի։ 250 Քանզի անբաժանելի է Սուրբ Երրորդութիւնն, եւ անսեղմութեամբ տեսաք առանձնացեալ, որպէս եւ ի թիւ ձկանցս` Հայր որսակից եղեւ Որդւոյ, եւ Հոգի Սուրբ սատար աւգնականութեան Առաքելոցն։ 251 Որսան յայտնի ձուկն ի ծովու, եւ ի ձեռն ձկանցն երեւի թէ զամենայն աշխարհ որսացան, ոչ ի ջրոյ ի ցամաք, այլ յերաշտացեալ ցամաքէ ի ջուր կենդանութեան։ 252 Քանզի մարդիկ առ կարաւտութեան որսան զձուկն ի ծովէ ի ցամաք, եւ ի կենաց ի մահ. եւ երբեք զինքեանս յորս որսալ ոչ տան, քանզի մահկանացուք են եւ ինքեան եւ որսքն իւրեանց։ 253 Իսկ Աստուած կենդանի եւ կենդանարար եւ կենդանացուցիչ ամենայն մեռելութեանց` որսայ զորս ի մահուանէ ի կեանս, եւ ի կեանս ոչ դուզնաքեայ, այլ յանժամանակս եւ առանց անցանելոյ։ 254 Եւ ոչ միայն որսայ, այլ եւ ինքն յորսոյն որսացեալ լինի, ոչ պատճառանաւք, այլ ճշմարտութեամբ. քանզի աներկիւղ է եւ անկասկած, անհատ եւ անբաժանելի։ 255 Որպէս ի թիւ ձկանցն խառնեաց զինքն երրեակ տեսակաւն առանց նախանձու չարակնութեան, սոյնպէս որսացեալ լինի յորսոյ իւրմէ եւ տայ զինքն ի խանձ կերակրոյ, զի միանգամայն իցէ ինքն ծով եւ տեղի եւ խանձոց եւ կերակուր եւ ձկանցն որսորդ։ 256 Եւ կարի յիրաւի այսպէս. քանզի կեանք են անպակաս եւ անսպառելի կերակուր. եւ ամենայն որ ուտէ ի կենացն` ընդ նմին եւ կենդանանայ. եւ կեանք ոչ մեռանին, այլ առաւել եւս բազմանան եւ մեծանան եւ խնդան եւ ուրախ լինին։
    257 Թէպէտ ասացի փոքր ի շատէ տարացոյց զճշմարիտ, որ ունի զնմանութիւն, այլ ոչ եթէ զէութիւն. բայց ասացից ոչ զիմ, այլ զնորին զկենացն բանի։ 258 Քանզի իբրեւ մատեաւ առ նա փորձիչն, ասէ ցնա փորձելով. Եթէ արդարեւ որդի Աստուծոյ ես, ասա քարանցդ զի հաց լինիցին։ 259 Եւ անդէն լսէ պատասխանի զոչ միայն հացիւն կեալ, այլ բանիւ Աստուծոյ։ 260 Եւ բանն Աստուծոյ` որդին Աստուծոյ է, եւ զինքն տայ կերակուր, եւ պատկառի ինչ ոչ. որպէս կերակրէ զաշխարհս առանց աշխատութեան, սոյնպէս ուտի աշխարհի առանց հատանելոյ եւ բաժանելոյ։ 261 Բայց ես զնոյն իսկ զփորձիչն հարցանեմ. դու իսկ զի՞նչ ուտես. երկիր չունիս, վարք եւ հունձք քո չիք. յայտ է թէ հացիւ ոչ կեաս, եւ ոչ այլ թանձրագոյն կերակրովք։ 262 Ահաւադիկ երեւեցաւ թէ բանիւ Աստուծոյ կերակրիս. զի թէպէտ եւ չես արժանի, սակայն Աստուած բարերար է, եւ ինքն կայ մնայ առանց ծախելոյ եւ պակասութեան։ 263 Այս զոր ասացի` թէ որսայ զմահկանացուս ի կեանս, եւ ինքն որսացեալ լինի, եւ հաւասարելով զինքն ընդ ապականացու որսոյ, եւ գաղտնեաւք եւ յայտնի կորզեալ հանէ յապականութենէ։
    264 Եւ էին, ասէ, ամենայն ձկունքն մեծամեծք։ 265 Ընդ այդ զի՞ զարմանաս. յորժամ Աստուած ձուկն որսայ, ոչ ինչ թաքչի յամենատես ականէն, յորժամ կամի` զմեծամեծսն, յորժամ կամի` զմանունսն, յորժամ կամի` զմիջինսն, եւ այսու երեք թուական մասամբքս` ամենեքեանս նորա են։ 266 Առ ձկունսն այդպէս է. նախ զմեծամեծսն որսացաւ, զի խորհուրդ էր եւ ոչ ճշմարտութիւն. այլ առ ընտրութիւն Առաքելոցն ոչ այդպէս, նախ զմանունսն, եւ ապա զմեծամեծսն։ 267 Եւ ասացի փոքրկունս, եւ յիրաւի. ոչ միայն փոքունք են, այլ եւ տգէտք եւ գալիլեացիք, անպիտանք լեզուով, գձուձք գաւառաւ, աղքատք եւ տնանկք։ 268 Եւ զի՞նչ աղքատ քան զձկնորս, եւ քան զնոյնս` յիմարս. զի ամենայն հոգք իւր ի վերայ ջրային մակուկին է, խաւսք իւր ընդ անբան ձկունս. երեւի թէ քան զամենայն մարդ ոչ միայն տգէտք, այլ եւ վայրենագոյնք։ 269 Վկայեմ ես քեզ ոչ այդչափ միայն խոնարհագոյնք որչափ ասացաքդ, այլ բազմապատիկ եւս քան զդոյն։ 270 Դու մի յայնպիսի աղքատութիւն հայիր, որ ոչ ի կամաց իւրեանց է, այլ ի պատահարաց աշխարհիս. զի մարդիկ ագահութեամբ ական հասանեն յիշխանութիւն տէրութեան. զրկեն եւ զլանան, եւ հասուցանեն զընկերակիցս իւրեանց ի մեծ թշուառութիւն։
    271 Արդ հայեաց ի բարերարութիւնն Աստուծոյ եւ տես վասն է՞ր եղեւ գալուստն Տեառն յաշխարհս։ 272 Ապաքէն զի զայն ամենայն խափանեսցէ, եւ զուգութիւն հաւասարութեան կենաց գործեսցէ։ 273 Իսկ արդ զո՞ տայիր ընտրել որ յաղքատաց գարշիս եւ ի տնանկաց փախչիս. քանզի Իմաստութեամբն Աստուծոյ, ասէ, աշխարհ ոչ ծանեաւ զԱստուած. հարկ էր զյիմարս ընտրել։ 274 Դարձեալ որ հզաւրքն էին` ոչ միայն Աստուծոյ ամբարիշտք էին, այլ ի վերայ տկարագունիցն մեծամեծ հարուածս հասուցին. վասն այսորիկ զտկարս աշխարհիս ընտրեաց Աստուած զի յամաւթ արասցէ զհզաւրս. եւ որպէս տկարաւքն զհզաւրս ամաչեցոյց, նոյնպէս յիմարաւքն զիմաստունսն լռեցուսցէ։ 275 Քանզի ընտրեաց, ասէ, Աստուած. եւ ուր Աստուծոյ ընտրութիւն է, չիք անդ տկարութիւն եւ յիմարութիւն. եւ որպէս յանգոյութենէ էած զաշխարհս ի գոյութիւն, սոյնպէս ի տկարութենէ էած ի զաւրութիւն եւ յաղքատութենէ ի մեծութիւն։ 276 Քանզի նոր աշխարհ առնէ. ոչ զնիւթն ասեմ եւ ոչ զտեսակն, այլ զառաջինսն որք ապականեցան կամաւք, ի նոյն բնութիւն տարեալ հանէ նորոգապէս. եւ նախ որովք նորոգեն զնոսա` նորս արար եւ հարուստս, միանգամայն եւ իմաստունս, եւ իմաստութեան նոցա առաջնորդ եւ վարդապետ եւ ընդ նոսին Սուրբ Հոգին է գործակից, որով ամենայն ինչ եղեւ յառաջագոյն։
    277 Տեսանե՞ս զի ոչ այնուհետեւ ի Գալիլեա շրջին զծովակաւն, այլ զմեծ ծովուս. եւ զծովու` ոչ զջրով, այլ զկղզեաւք եւ զամենայն ցամաքաւք. եւ գործի ոչ զսովորականն ունէին, այլ զնորսն` որով ինքեանք որսացեալ եղեն, որ ոչն պատառի. քանզի երկայն է գործին, եւ առաւել քան զգործին` լար գործւոյն. զի խանձն դնէին ի միջոցին, եւ զգործին սփռեալ տարածանեն զբոլոր երկրաւս։
    278 Եւ քանզի թուով են երկոտասանք, եւ երկու են լարք ուռկանին, եւ չորք ծագ լարացն, յորոց երեք երեք զմի մի ծագ առնուն. քանզի երեք կրկինդ է անվթար հաստատութիւն. մի կողմն ընդ արեւմուտս, միւսն զոյգ նմին ընդ արեւելս, եւ երկուսն ընդ հիւսիս եւ ընդ հարաւ։ 279 Եւ բոլորակ պարուրաձեւ զամենայն աշխարհս ի ներքս առեալ փակեցին. եւ ոչ յիւրաքանչիւր կողման ձգեն զուռկանն, այլ միաբան ամենեքեան. ուր խանձն եդեալ է, ի նոյն ժողովեն զամենեսեան ի կեանս եւ ոչ ի մահ. քանզի կերակուրն կենդանի է, կենդանեաց եւ ոչ մեռելոց։
    280 Բայց գիտեմ զինչ ասելոց ես։ 281 Զի՞նչ աւգուտ է, ասես. ի ծովակէ եհան, եւ ի ծովու դարձեալ ձուկն որսաց։ 282 Ոչ ասացի զայդ ես, եղբայր. այլ քանզի իմաստութեան ի խնդիր ես, դու քեզէն իսկ ուսիր զառակս ուռկանին զոր Տէր յառաջագոյն իսկ նմանեցոյց։ 283 Դարձեալ եւ զհզաւրն սիրես. ո՞ ոք ի մարդկանէ քան զայս զաւրագոյն, որ զամենայն աշխարհ ի մի միաբանութիւն կարէ բովանդակել. նա եւ ոչ մեծատուն ոք քան զնոսա երեւեսցի։ 284 Եւ եթէ յայս երիս մասունս հաճեալ հաւանեսցին միտք քո, ասացից քեզ եւ զուռկանն եւ զուռկանաւորսն, եւ զորս ձկանցն ի քէն ոչ թագուցից։ 285 Այլ վասն բազմութեանն թէ կարես` դու թուեա, ես ոչ կարեմ։ 286 Ծովն աշխարհս է, ուռկանն քարոզութիւն Տեառն, ծագք ուռկանին չորք Աւետարանք, ուռկանաւորք երկոտասան Առաքեալքն, որսք ձկանցն ամենայն ազգք հեթանոսաց. իսկ խանձոցն ի միջին մարմին եւ արիւն տեառն մերոյ Յիսուսի Քրիստոսի. եւ միջոցք ամենայնի` հաւատք ճշմարիտք։ 287 Քանզի գեր ի վերոյ է աստուածութիւնն. իսկ մարդկան բնութիւնս զստորին կողմ երկրի առեալ ունի. զաւրութիւն Հոգւոյն վերոյ ի վայր խոնարհեցաւ, եւ հաւատք ներքոյ ի վեր կանգնեցան, եւ բուռն հարեալ զզաւրութենէն հաստատեալ կայ ի վերջնոցն, զի ձգելով ի վեր կորզեսցի։
    288 Արդ որովհետեւ ելաք ի ծովէն ի ցամաք, եւ ի ձկանցն եկաք հասաք յազգս մարդկան, եկ եւ տես զերկոտասանսն. ոչ միայն ուռկանաւորք են ի ծովու, այլ եւ նաւավարք. եւ ի ցամաքի սուրհանդակք, եւ ի պատերազմի զինաւորք, եւ յաշխարհի քաղաքավարք, նոքին եւ աւրէնսդիրք։ 289 Եւ ոչ եւս են կարաւտք այսուհետեւ ունել զոք աւգնական ի մարդկանէ. քանզի ընդ նոսա է զաւրացուցիչն ամենայնի, աներկիւղ եւ անկասկածք են. ուստի զահի հարեալն փախչէին յԵրուսաղեմէ, անտի իսկ առնեն սկիզբն նորոյ քարոզութեանս. եւ համարձակութեամբ ուսուցանեն ոչ ի խորշ ուրեք ծածկեալ եւ թաքուցեալ, այլ անդրէն ի ներքս ի տաճարին` ուր ամենայն աշխարհ ժողովեալ էր. եւ ստէպ ի մէջ բերելով զանունն Յիսուսի` բազում նշանս եւ արուեստս առաջի ամենեցուն ցուցանեն։ 290 Եւ ոչ վաղվաղակի ելեալ մեկնին յանձկալի քաղաքէն. նա եւ ոչ անարգանս ինչ համարին զտեղին` ուր Տէրն ամենայնի մեռաւ անարգանաւք. այլ մեծապէս պարծանք եւ կենդանութիւն ամենայն արարածոց։ 291 Ձայնիւ բարբառին, ձեռամբ ցուցանեն, ակամբ տեսանեն զԲեթղեհէմ` ուր ծնաւ, զՆազարեթ` ուր սնաւ, զԳալիլեա` ուր եկաց, զԳողգոթա` ուր խաչեցաւն, զգերեզմանն` ուստի յարեաւ, զլեառն ձիթենեաց` ուստի վերացաւ, զերկինս` ուր ընդ աջմէ Հաւր նստաւ։
    292 Արդ ո՞վ իցէ մեծատուն քան զԱռաքեալսն, եւ իմաստուն քան որ զայս ամենայն գիտեն. նա եւ առատ եւս տուող միանգամայն։ 293 Մի մի լոմայ ընդունէր տկարն` որ նստէր առ գեղեցիկ դրան տաճարին, եւ զաւուրն պարենիկն թէ լնոյր։ 294 Տես զմեծութիւն Առաքելոցն, եւ ընդ նմին զառատութիւնն. ոչ միայն աւուր եւ ամսոյ տան զռոճիկն, այլ զամենայն աւուրս կենաց նորա. քանզի ընկալաւ զբժշկութիւն ոչ միայն յառժամայն ցաւոցն ողջացեալ, այլ ի ձեռն հաւատոցն եւ զյաւիտեանսն ժառանգեաց։
    295 Արդ ուստի սկսաւ Տէր յայտնել զաստուածութիւն իւր աշխարհի, անտի սկիզբն արարին եւ Առաքեալքն. իբրեւ բազում անգամ ուսուցանելով զնոսա եւ դնելով վկայութիւն ընդ քահանայսն եւ ընդ մեկնիչսն` եթէ չիք իմ այլ անուն ի ներքոյ երկնից` որով լինի բժշկութիւն, բայց միայն անուն Տեառն մերոյ Յիսուսի Քրիստոսի։ 296 Քանզի Յիսուս եւ Քրիստոս վասն մարդասիրութեան իւրոյ թանձրացոյց զինքն ի մարմնաւորութիւն, զի մարմնաւորք տեսանել կարասցեն զնա եւ ուսանել. եւ եթէ նովաւ եղեն երկինք եւ երկիր, եւ նա է աւրէնսդիր ի ձեռն Մովսէսի. վասն նորա մարգարէքն քարոզեցին յառաջ ժամանակաւք, եւ զնորա աւրն գալստեան ցանկային տեսանել հայրապետքն մեր եւ թագաւորք։ 297 Եւ այսու ամենայնիւ վկայութեամբ Առաքեալքն խաւսէին ընդ ամենայն բազմութեանն, մինչեւ զքահանայապետն անգամ զԿայիափա ածէին ի հաւանութիւն լսել նմա ի նոցանէ։
    298 Եւ այնչափ համարձակագոյնք էին, մինչեւ սուրբն Ստեփանոս` թէպէտ մանկագոյն էր քան զայլսն ի ժամանակին, առ սէրն զոր ունէր ընդ Քրիստոսի, զիւր արիւն փութացաւ հեղուլ վասն նորա։ 299 Զի ոչ միայն բանիւք իցէ վկայութիւնն, այլ եւ մեծաւ զաւրութեամբ, մինչեւ ցմահ անգամ։ 300 Տես զզաւրութիւն խաչեցելոյս, յո՛ր բարձունս ձգեաց զաշխարհս. զոր եւ յառաջագոյն ասաց. Յորժամ բարձրացայց, զամենեսեան ձգեցից առ իս. Քանզի սա նոյն Ստեփանոս մինչ դեռ ողջամարմին էր, խաւսել եւեթ գիտէր յանուն Յիսուսի Քրիստոսի. զի թէպէտ ունէր շնորհս եւ առնէր նշանս մեծամեծս, սակայն դէմ յանդիման զնա չէր տեսեալ. այնպէս իսկ այն աւր քարինքն ի վերայ տեղային, արիւն զերեսաւքն իջանէր, մարմինն անկեալ դնէր յերկրի։ 301 Նորա զայնմանէ փոյթ ինչ ոչ արարեալ, ի վեր հայեցեալ` զերկինս բանայր, զՔրիստոս ընդ աջմէ Հաւր տեսանէր, ի վերայ սպանողաց աղաւթս առնէր։ 302 Եւ այս էր նմանութիւն մահուն Քրիստոսի, եւ աղաւթք աղաւթից նորա. զի որպէս նա ի վերայ խաչահանուացն, սոյնպէս եւ սա ի վերայ քարկոծչացն աղաւթս առնէր։
    303 Բայց թերեւս ասիցէ ոք, թէ զի՞նչ աւգուտ իցէ ի վերայ չարացն աղաչել, զի եւ այլ եւս յաւելցեն ի չարիսն։ 304 Ոչ այդպէս է. մի՛ դու եւ մի՛ զայդ ածեր զմտաւ. աղէ տես զզաւրութիւն աղաւթից, եւ ուրախ լեր ի պտուղն զոր կթեաց անտի։ 305 Ապաքէն Սաւուղ էր որ քարկոծել ետ զնա. եւ Ստեփանոս որ աղաւթէր Հայր, թող դոցա, զի ոչ գիտեն զինչ գործեն, ճշմարտութեամբ աղաչեաց, եւ արդարութեամբ լուաւ նմա. զի ոչ միայն եթող նոցա զմեղսն, այլ եւ ի վիճակ Առաքելոցն խառնեաց զնա։
    306 Արդ զամենայն վկայութիւնս բանիւք եւ գործովք կատարէին յԵրուսաղէմ առաջի քահանայապետիցն։ 307 Եւ թողուն անդ զՅակովբոս փոխանակ ամենեցուն` բաւական համարելով զառնն զազնուականութիւն, եւ զի մի՛ դատարկ թողցեն զտեղին` ուստի եւ Տէրն հրամայեաց ամենեւին մի՛ մեկնել։ 308 Եւ ինքեանք ի վիճակէ առեալ զամենայն ազգս եւ զազինս, ճեպէին ի քարոզութիւն Աւետարանին։ 309 Տեսե՞ր, յայնժամ այնչափ հեղգացան, մինչեւ Տէր ինքնին զարթուցանէր հազիւ հազիւ ի քնոյ. իսկ այսաւր անդադար զտիւ եւ զգիշեր ճեպին փութան յասել եւ ի լսել եւ ի կատարել զամենայն կամս առաքչին իւրեանց, եւ մանաւանդ իբրեւ տեսին զգայլն գազանացեալ` որ ընդ խառնելն կոտորէր զամենայն հաւտն անհովիւ։ 310 Որպէս նոյն իսկ մեծն Յակոբոս, փութա, ասէ ցՊետրոս, եւ հասիր ի Կեսարիա ստրատոնեանց. զի աւանիկ է Սիմոն կախարդ, որ զգեցեալ է դեւս իբրեւ զհանդերձ, եւ յոգիսն զէն ունի զսատանայ. զի ոչ ինքն միայն մոլորեալ է ի ճանապարհ կորստեան, այլ եւ ամենեքեան որք լսեն նմա։ 311 Արդ փութա, եղբայր, եւ վաղ հասիր յաւգնականութիւն բազմութեանն, որ տգիտութեամբ կորնչին. քանզի գտցես քեզ անդ բազում աւգնականս։ 312 Եւ զայս ասացեալ Յակովբու, եւ յանձն արարեալ Հոգւոյն Սրբոյ, զնա յուղարկէր եւ ինքն անդէն մնայր։
    313 Եւ հասեալ Պետրոսի ի բազմահոյլ քաղաքն շնորհաւք տեառն մերոյ Յիսուսի Քրիստոսի` մեծամեծ նշանաւք եւ արուեստիւք հաստատեաց զբազումս ի ժողովրդենէն. զապստամբութիւն կշտամբեաց, զչար գազանն հալածեաց, զանմեղ հաւտն ապրեցոյց ի մոլորութենէ, եւ շնորհաւք Սուրբ Հոգւոյն եւ զմահ եւս հալածեաց ի սահմանաց նոցա։ 314 Եւ մինչ դեռ էր ի Կեսարիա ստրատոնեանց, կին ոմն` անուն Այծեմնիկ` աշակերտեալ էր Առաքելոցն, եւ տեսուչ էր որբոց եւ այրեաց ի Լիւդիա քաղաքի. դէպ եղեւ ի նմին ժամանակի հրաժարել նմա, եւ հասեալ Պետրոսի դարձոյց այսրէն զհրաժարեալն մինչեւ զարմանալ բնակչաց աշխարհին։ 315 Եւ յաւելան ի թիւ հաւատացելոցն բիւրք բազումք։ 316 Զայս լուեալ զՊետրոսէ Յակովբոս, խնդայր եւ ուրախ լինէր ի Հոգին Սուրբ, եւ համարձակագոյն եւս դնէր զվկայութիւն յանուն Տեառն առաջի ամենայն ժողովրդեանն, եւ ի նմին կայր հաստատութեամբ։ 317 Իսկ Պետրոս դարձեալ բժշկեաց զվէրս այնոցիկ` որոց առեալ էր ի չարաթոյն գազանէն. եւ ուսուցանէր զամենեսեան ի մոլար կռոցն պաշտմանէ դառնալ առ մի Աստուած հայր ամենեցուն որ արար զամենայն, եւ ի միածինն որ եկն իւրով բարերարութեամբն եւ երեւեցոյց զինքն ազգի մարդկան. զի ոչ միայն լսելով գիտասցեն զԱստուած, այլ եւ հայելով եւ տեսանելով, խաւսեցեալք ընդ նմին մաւտ մերձաւորութեամբն` ճանաչիցեն եւ ճանաչիցին. որպէս եւ եղեւ իսկ։ 318 Քանզի մինչ դեռ էր Պետրոս Յոպպէ քաղաքի, յայտնեցաւ հրեշտակ Տեառն առ Կուռնելիոս ի Կեսարիա` որ էր յազգէ հեթանոսաց, եւ գործովք առաւելեալ քան զամենայն իսրայէլացիսն. բայց միայն կարաւտէր ճանաչելոյ զՅիսուս Քրիստոս, եւ յանուն նորա ընդունել մկրտութիւն. հրամայի միանգամայն կոչիլ Պետրոսի ի տուն նորա։
    319 Արդ տես զգործս ուռկանին մեծի` որ ոչ պատառեցաւ, եւ ունի ձկունս մեծամեծս. զի ոչ միայն ի ջրոյ` այլ եւ ի ցամաքէ, որպէս յայտնեցաւ Հոգին Սուրբ առ Պետրոս ի նմանութիւն կտաւի անաւթոյ, եւ կախի զչորեցունց տտնոցն. ունի յինքեան զամենայն կենդանիս` զսուրբս եւ զանսուրբս, զմանունս եւ զմեծամեծս։ 320 Եւ եթէ յիշէք` ես յառաջագոյն ասացի, թէ երկնային ուռկանին չորք ողոցք են, եւ զչորեսին անկիւնս երկրիս ի ներքս արգելեալ փակէ։ 321 Արդ իբրեւ լսես զխոնարհել անաւթոցն յերկնից յերկիր, մի՛ հարկաներ կար մտաւքդ առ անաւթն կտաւի, կամ բնաւ իսկ ի տարր ինչ նիւթեղէն. քանզի եւ կարէ իսկ ոչ մի մասն յեղելոցս ընդունել յինքն զամենայն կենդանիսն. այլ անդէն իմացիր զզաւրութիւն Սուրբ Հոգւոյն, որով եղեւ ամենայն ինչ։ 322 Տարածեաց պրկեաց զինքն ի նմանութիւն կտաւի անաւթոյ։ 323 Եւ ընդէ՞ր արդեաւք. վասն զի սրբագոյն է անաւթ կտաւոյ, եւ լուսափայլ տեսիլ ունի։ 324 Ժողովեաց զամենայն ազգս որ սուրբ էին եւ որ ոչ էին սուրբ. ըստ երեւման յայտնութեանն իբրեւ թէ յերկնէ յերկիր խոնարհեցաւ, այլ ըստ իմանալի խոհականութեանն զերկրաւորսս յերկնայինսն մերձեցոյց։ 325 Առ Պետրոս յայտնի՛ կենդանիք` որ տուեալ են ի կերակուր մարդկան. եւ են անդ ամենայն զոր աւրէնքն ուտել հրամայեն, եւ զորս ոչ հրամայեն։ 326 Եւ քանզի քաղցեալ էր Պետրոս, կերակուր երեւի նմա ի մեծ տեսլեանն, միանգամայն եւ ուսուցանէ նմա զկատարեալ գիտութիւն Աստուծոյ. Եթէ կերակրոյ քաղցեալ ես, ասէ, զեն եւ կեր։ 327 Իսկ նա ի սովորութիւն աւրինացն ընթացեալ, Իմ, ասէ, խառնակ եւ անսուրբ ինչ չիք կերեալ։ 328 Լսէ անդէն պատասխանի. Զոր Աստուած սրբէ, դու մի՛ պիղծ համարիր։ 329 Եւ ո՞րպէս սրբեաց արդեաւք. քանզի ի վերայ կտաւոցն ետես զամենայն կենդանիսն. եւ եթէ նմանութիւն է կտաւի անաւթն` արարող Հոգւոյն, եւ կենդանիքն որ ի նմա` ազգք հեթանոսաց, ապա յոյր վերայ էինն` ի նմին եւ սրբեցան. քանզի ամենայն որ մերձենայ ճշմարիտ հաւատով ի Սուրբ Հոգին, ընդ նմին եւ հոգիացաւ. քանզի պատասխանի զդոյն ասէ. զոր Աստուած սրբեաց։ 330 Աստուածային էր տեսիլն եւ ոչ մարդկային. արդ եթէ Աստուած սրբեաց եւ դու քաղցեալ ես կերակրոյ, քաղցեալ է եւ Աստուած մասին արդարութեան։
    331 Արդ ով է սուրբ ըստ քոյոց կամացդ. թերեւս ասիցես` որդիք աւրինացն։ 332 Նոքա ոչ միայն սուրբ չեն, այլ եւ յոյժ պղծեցան։ 333 Ես գիտեմ, դու ի հեթանոսաց գարշիս, եւ ոչ կամիս մերձենալ առ նոսա. քանզի անթլփատք են մարմնով եւ ոչ սրտիւ։ 334 Զայդ եւ ես ոչ մեղադրեմ. այլ արի եւ երթ ի տուն հեթանոսաց, եւ մի՛ ուսուցաներ թլփատել, այլ մկրտել. եւ անդ տեսանես դու մեծամեծ յայտնութիւն Հոգւոյն Սրբոյ։ 335 Զի՞նչ մեծ քան զերեւումն հրեշտակի առ մարդ, որպէս առ Կուռնելիոսն եղեւ. ոչ միայն տեսաւ նմա, այլ եւ յոյժ գովութիւն եւս ետ. Աղաւթք քո, ասէ, լսելի եղեն, եւ ողորմութիւնք քո ելին առաջի Աստուծոյ։ 334 Իսկ արդ զի՞նչ եւս պիտոյ է առնս այսմիկ. աղաւթիւք սուրբ էր, տուրս տալով բարեգործ, ինքն հաւատացեալ, եւ ընտանիս ունի ըստ կամաց արդարութեան, եւ յիշխանութեան մեծի` կարէ եւ այլոց առաջնորդ լինել ի բարեգործութիւն։
    335 Եւ արդ տես զզաւրութիւնն Քրիստոսի, զի եւ մի բան ոչ ստեաց ի բանից Տեառն զոր ասաց. Զի Յովհաննէս մկրտեաց ի ջուր, այլ դուք մկրտիցիք ի Հոգին Սուրբ։ 336 Արդ ինքն Հոգին Սուրբ եկեալ առ Կուռնելիոս, եւ ոչ իշխէր ձեռնադրել զայն ի մկրտութիւն. եկն Պետրոս, եւ ընդ մտանելն նորա յապարանսն հարիւրապետին` լցան ամենեքեան Հոգւով Սրբով որք ի տանն էին, եւ լեզուս մեծամեծս խաւսէին։ Եւ զայն գիտացեալ Պետրոսի` վաղվաղակի զամենեսեան մկրտեաց։
    337 Եւ զի՛նչ պիտոյ էր զլցեալսն Հովգւով` մկրտել ի ջուր, ասացից քեզ. զի ոչ միայն զմարդիկն` որք ընկալան զՀոգին՝ արժան էր մկրտել, այլ եւ զՀոգին Սուրբ. որպէս եւ եղեւ իսկ։ 338 Քանզի որք ընկալան զՀոգին Սուրբ եւ ձեռնադրեցան ի Պետրոսէ ի մկրտութիւն աւազանին, ապաքէն եւ Հոգին ընդ նոսա մկրտեցաւ։ 339 Նա թէ եւ ոչ Հոգին Սուրբ մկրտիցի ընդ մկրտեալսն, ոչ մկրտութիւնն կատարեալ ասի, այլ լուսացումն ջրոյ. որպէս եւ ոմանք մկրտեալ ջրով առանց ընդունելութեան Հոգւոյն Սրբոյ, անդրէն արժանի արարին Առաքեալքն վերըստին մկրտութեան, զի ընկալցին զՍուրբ Հոգին։ Քանզի եւ սկիզբն մկրտութեանն` Աստուծոյ եղեւ եւ ոչ մարդոյ. Աստուած ի մարդոյ ընկալաւ մկրտութիւն։ Քանզի յասելն Տեառն ցՅովհաննէս, Թոյլ տուր այժմ, ասէ, կատարեսցուք զարդարութիւնս ամենայն։ 340 Եւ կատարումն արդարութեան` ճշմարտապէս ճանաչել զՍուրբ Երրորդութիւնն. եւ գիտութիւնս այս յայտնեցաւ մեզ ի մկրտութեանն Որդւոյ։ 341 Հայր վկայեաց ձայնիւ, եւ Հոգին Սուրբ երեւեցաւ յայտնութեամբ, եւ Որդի մկրտեցաւ ճշմարտութեամբ, եւ արդարութիւնն կատարեցաւ առանց պակասութեան։ 342 Նոյնպէս եւ ի տանս Կուռնելիոսի Հայր յայտնեցաւ ի ձեռն հրեշտակի, Հոգին Սուրբ լցոյց զամենեսեան, Պետրոս մկրտեաց յանուն Յիսուսի Քրիստոսի զբոլորեսին։ 343 Զոր եւ յառաջագոյն ասաց Տէր. Նման է արքայութիւնն երկնից ուռկանի արկելոյ ի ծով, եւ ածէ ժողովէ յամենայն ազգաց, յորոց զպիտանացուսն բառնան, եւ զանպիտանսն ի բաց ընկենուն։ 344 Առ մարդկան ուռկանս այդպէս է, իսկ առ երկնաւորն ոչ այսպէս. չիք անդ անպիտան եւ խոտան. այլ ընտիրք ամենեքեան, եւ խոտան ոչ գոյ ի նոսա. նաեւ մեծամեծք, բայց եթէ կամաւ ոք ինքնին լինի անարգ եւ վատթար, եւ ելանիցէ ընդ հոգեւոր ուռկանն արտաքս, լինի նա ոչ միայն ի բաց ընկեցեալ, այլ եւ կոխեալ քարշի յայնցանէ` որ քան զինքն եւս վատթարագոյնք են։
Զ
    Արդ սկիզբն մկրտութեան Որդւոյ ի Յորդանան գետ առնու, եւ պատի անդէն ի հրէաստանի, աճէ եւ գայ հասանէ ի մեծ ծովեզրն, եւ ի սկզբանէ ի սկզբան միւսանգամ սկիզբն լինի ի տան հարիւրապետին, եւ սփռեալ տարածանի ընդ ամենայն ազգս հեթանոսաց։ 2 Քանզի իբրեւ ետես Պետրոս` թէ եւ ի հեթանոսս տուան շնորհք Սուրբ Հոգւոյն, ինքն իսկ ել յԵրուսաղէմ, եւ եցոյց Յակովբայ. զի թէպէտ եւ խղճէին ի նմանէ որք ի թլփատութենէ անտի հաւատացեալք, իսկ իբրեւ լուան ի Պետրոսէ հաստատուն վկայութիւն վասն զաւրութեան Սուրբ Հոգւոյն` եթէ յայտնագոյն եւս երեւեցաւ ի մէջ հեթանոսաց որպէս ի միջի մերում, ոչ ինչ այնուհետեւ խղճէին ի Պետրոսէ. այլ փութացան ամենեքեան ճեպել յիւրաքանչիւր կողմանս ըստ առաջնորդութեան Սուրբ Հոգւոյն. ինքն Պետրոս ի մեծն Հռոմ. Մարկոս յԱղեքսանդրիա. Թովմաս յաշխարհն հնդկաց, որպէս եւ Թադէոս յարեւելս պատահէ, եւ Փիլիպպոս ներքինւոյն ի վերայ կառացն ուսուցանէ եւ մկրտէ, եւ առաքէ զնա զաւրութեամբ Սուրբ Հոգւոյն ի յԵթովպիա. գտանի եւ Յովհաննէս ի յԱսիա, որպէս եւ Անդրէաս ի կողմանս հիւսիսոյ։ 3 Եւ ճեպէին ամենեքեան` ոմանք ի կղզիս հեռաւորս, եւ այլք ի խորշս եւ ի գոգս ցամաքի ձգեալ սփռեցան յամենայն կողմանս երկրի։ 4 Իսկ Պաւղոս սկիզբն առնու մկրտել ի Դամասկոս, եւ անդադար ընթացիւք հասանէ յԵրուսաղեմէ մինչեւ ի Լիւրիկսն։
    5 Եւ այս են գործք մեծամեծք եւ տեսիլ սքանչելի. զի ոչ եթէ յանկեան ուրեք քարոզէին, եւ ոչ ի ծածկոյթ պատմէին զանուն Յիսուսի Քրիստոսի. այլ յայտ յանդիման բարձր բարբառով ի քաղաքս մեծամեծս` ուր իշխանքն նստէին. եւ ի բուն իսկ մեծն Հռոմ` ուր անդ թագաւորութիւն էր. եւ յԱթէնս` ուր ճարտարապետք փիլիսոփայիցն էին եւ աւրէնսդիրք աշխարհաց. եւ յԵփեսոս` ուր երեւելի մեհեանքն էին եւ յայտնագոյն պաշտամունք հեթանոսական աւրինաց. եւ ի խուժադուժ կղզիս` որք ոչ ինչ պակաս էին բարուք ի բնութեանն ի վայրենի գազանաց. եւ յերկիրն եգիպտացւոց` որք առաւել զանգեալք էին կախարդութեամբն, եւ դեւք թանձրացեալք խառն ընդ մարդկան շրջէին, եւ աւրէնք պարսկականք` անխտիր տալով զանձինս յանառակ պոռնկութիւն։ 6 Նա եւ ո՞ իսկ կարէ ասել զամենայն չարիս որ գործէին ի մէջ հեթանոսաց. զի ոչ միայն զանասուն կենդանիս զոհէին դիւաց, այլ եւ զուստերս եւ զդստերս իւրեանց զոհելով եւ նուիրելով ի սպանումն եւ ի յայրումն ածէին, եւ անխտիր էին յամենայն չարիս. մինչեւ ոմանք ի խուժադուժ կղզիսն աւրէնս սովորութեան ընկալան առանց խղճելոյ եւ պատկառելոյ զենուլ եւ ուտել զընկերակիցս իւրեանց, ոչ միայն յաւտարացն հասելոց առ նոսա, այլ եւ անդէն իսկ յազգէն տոհմայնոց իւրեանց. որպէս յայտնագոյն ցուցանէ մեզ պատմութիւնն Անդրեայ` որ ապրեցաւ ի ձեռն Մատթէոսի աւետարանչի։
    7 Եւ արդ զի՞ մի մի ասացից. այլ որպէս յառաջագոյն ասացաք ըստ ամբաստանութեան մարգարէին` եղեն մարդիկ իբրեւ զգազանս վայրենի եւ իբրեւ զսողունս ի ցամաքի եւ իբրեւ զձկունս ծովու. սատակեցին զիրեարս եւ սատակեցան ի միմեանց։ 8 Իսկ ի գալստեան տեառն մերոյ Յիսուսի Քրիստոսի ի ձեռն երկոտասան Առաքելոցն` զորս յառաջագոյն ընտրեաց, փրկեալ ապրեցոյց զամենայն ազգս մարդկան։ 9 Եւ քարոզութիւնն էր սակաւ բանիւք, իսկ գործք մեծամեծք եւ առաւել զաւրաւորք. քանզի ոչ եթէ բազում բանիւք յանդիմանէին զհեթանոսս, եւ ըստ մասանց բազմամթեր մեղացն պատմէին նոցա զյանդիմանութիւնսն, այլ այսչափ ինչ. Ի բաց լինել ձեզ ի պոռնկութենէ եւ յարենէ զոհից եւ ի շնչհեղձուցիկ ուտելոյ. եւ զայս պահելով` ընդունել զմկրտութիւն յանուն տեառն մերոյ Յիսուսի Քրիստոսի, եւ նովաւ ճանաչել զՍուրբ Հոգին եւ զՀայրն ամենեցուն։ 10 Եւ զայս սակաւաբանութիւն բաւական համարեցան Առաքեալքն առ ամենայն լրումն արդարութեան։ 11 Զի թէպէտ եւ մոլեալք կատաղէին հեթանոսք ի մոլորութիւն դիւացն եւ յանարժան պոռնկութիւն, սակայն աւրէնս ունէին քաղաքավարութեան, որ կարճէր ի գողանալոյ եւ յափշտակելոյ եւ յանխտիր սպանանելոյ. զեդեալ աւրէնս բաւական համարեցան մարդկան առ իշխանութիւն մարմնոյ։
    12 Իսկ վասն յորդորման Հոգւոյն զորմէ ոչ փոյթ արարին իշխանքն եւ թագաւորքն, երիւք այսու կանոնեալ բանիւքս` մեծաւ զաւրութեամբ յամենայն մասունս արդարութեան նշանացն եւ արուեստիցն` զոր Աստուած ի ձեռս Առաքելոցն կատարէր, ահ եւ երկիւղ անկանէր ի վերայ ամենայն կռապաշտիցն։ 13 Քանզի դեւք հալածեցան, զոհք խափանեցան, ծուխք ճենճերացն դադարեցին, երգք լկտութեանց լռեցին, մոլորութիւն կախարդութեանն հատաւ, պոռնկութիւն ամաչեաց, ամուսնութիւն զգաստացաւ, սրբութիւն բացաւ։
    14 Եւ այս ամենայն լինէ ի ծագել իմանալի արեգականն ի մէջ հեթանոսաց։ 15 Յորժամ փարատեալ մերկացաւ ի նոցանէ զխաւարն մոլորութեան, ապա կարացին տեսանել զլոյս շնորհի Հոգւոյն Սրբոյ, ընդ որում կայր հակառակ անդրանիկն սատանայի Սիմոն, որ պատրեալ մոլորեցոյց զբիւրս բազումս, եւ զինքն անուանէր զաւրութիւն երկնաւոր ի փրկութիւն եկեալ զգի մարդկան։ 16 Եւ հասեալ Պետրոսի զաւրութեամբ Սուրբ Հոգւոյն, ոչ միայն զնա յանդիմանեալ կշտամբեաց, այլ եւ բազմութիւն մարդկան հանեալ ի նմանէ` եւ հաստատեաց զնոսա ի ճշմարտութիւն քարոզութեան Աւետարանին։ 17 Իսկ նորա ի ցամաքէս հալածական եղեալ, ծովամուխ լինէր, անցանէր անցանելով ի Հռովմէ. եւ Պետրոս զհետ լինելով ոչ ինչ փութացեալ ճեպէր, այլ շրջէր ընդ քաղաքս փիւնիկեցւոց, առնէր նշանս եւ արուեստս յանուն Յիսուսի Քրիստոսի, եւ հաստատէր ժողովուրդս բազումս. եւ ինքն անցեալ զհետ կախարդին եւ հասեալ ի Հռովմ, ոչ եւս հալածէր զնա ի քաղաքէն, այլ բանիւք յանդիմանէր եւ նշանաւք հաստատէր զքաղաքն։ 18 Եւ Սիմոն ի դիւաց յափշտակեալ, եւ սակաւ մի դեր ի վերոյ քաղաքին զինքն վերացուցեալ, եւ անդէն առաջի ամենեցուն խորտակեցաւ անկեալ ի վայր. որք ոչ միայն ականատեսք եղեալ, այլ եւ ձեռաւք իւրեանց քարշեցին եւ արտաքս քան զքաղաքն ընկեցին։ 19 Եւ զայս տեսեալքն ճշմարտեցին վասն քարոզութեան Աւետարանին` բազմութիւն արանց եւ կանանց, որք մկրտեցան ի Պետրոսէ, եւ եղեն ժողովուրդք բազումք, մինչեւ ի տուն թագաւորին ազդեցաւ, եւ հաւատացին, եւ հաստատութեամբ զԱւետարանն ընկալան, եւ մարտիրոսութեան շնորհաց արժանի եղեալք կատարեցան։
    20 Որպէս եւ ինքն իսկ Պետրոս գլուխ աշակերտացն ի նմին քաղաքի ընկալաւ զվճիռ մահու ըստ նմանութեան խաչին Քրիստոսի, եւ եդ վէմ հաստատութեան ի հիմն եկեղեցւոյ, եւ կատարեաց զբանն Տեառն որ ասէ. Դու ես վէմ, եւ ի վերայ այդր վիմի շինեցից զեկեղեցի իմ. արդարեւ իսկ վէմ է ճշմարիտ դաւանութիւն հաւատոցն։ 21 Որպէս Պետրոս ի վերայ Քրիստոսի շինեաց զանձն իւր վկայութեամբ մահու, նոյնպէս եւ եկեղեցի շինեցաւ ի վերայ Պետրոսի հաւատոցն` ոչ միայն ի Հռովմ, այլ եւ ընդ ամենայն քաղաքս եւ ի գեաւղս մեծամեծս մինչեւ ցփոքունս. նոյն հաւատք եւ նոյն հիմն եւ նոյն հաստատութիւն։ 22 Քանզի մի է Տէր եւ մի մկրտութիւն, որով ընկալաք զթողութիւն մեղաց եւ զկենդանութիւն ոգւոց յանուն տեառն Յիսուսի Քրիստոսի։
    23 Եւ որպէս Պետրոս ի Հռովմ հաստատեաց զեկեղեցին, նոյնպէս եւ այլ Առաքեալքն ըստ իւրաքանչիւր վիճակեցելումն աշխարհաց, ուր հրամայեցաւ նոցա լի առնել զԱւետարանն Քրիստոսի։ 24 Ետ նոցա Աստուած շնորհս ի Հոգւոյն Սրբոյ, եւ կատարեաց ի ձեռս նոցա նշանս եւ արուեստս մեծամեծս. որք զախտս մարմնոց բժշկէին, եւ զհիւանդութիւնս ոգւոցն զաւրացուցանէին, մինչեւ զմեռեալս անգամ յարուցին, եւ առաւել քան զբնութիւն մարդկան պայծառագոյնք երեւեցան ի մէջ հեթանոսաց. որոց առեալ ցուլս եւ պսակս` իբրեւ աստուծոյ զոհս մատուցանէին։ 25 Եւ այնչափ մեծացան երկնաւոր յայտնութեամբքն եւ իմաստնացան ի Հոգւոյն Սրբոյ, մինչեւ զճարտարապետ փիլիսոփայիցն ածէին ի հաւանութիւն, եւ հաստատէին ի հաւատս ճշմարիտս, եւ գործակից Աւետարանին զնա կացուցանէին։
    26 Եւ այս էր տեսիլ նոր եւ սքանչելի. գալիլեացիքն հռոմայեցիք եղեն. եւ որ քան զամենեսեան տկարագոյնքն էին, զաւրութեամբ մարտնչէին` ոչ միայն ընդ իշխանս, ընդ քաղաքապետս, այլ ընդ ինքնակալսն եւ ընդ զաւրս նոցա. եւ որ անբանքն սնեալ էին ի ծովակին Գէննեսարեթայ, ընդ աթենացիսն վիճէին պայքարաւ. եւ ոչ միայն յաղթէին եւ լռեցուցանէին, այլ եւ կորզէին հանէին ի բնական գիտութենէն, ուսուցանելով եւ հաստատելով զնոսա ի շնորհս Հոգւոյն Սրբոյ։
    27 Եւ ո՞ իսկ կարէ պատմել զմեծութիւն նոցա. ինքեանք անտունք եւ անքաղաք յերկրի, եւ այլոց տունս եւ քաղաքս խոստանային յերկինս. ինքեանք աղքատք, եւ զայլոց մեծութիւնս յաւարի առնուին. հալածեալք ի մարդկանէ, եւ զդեւս հալածական առնէին յաշխարհէ. մարմինք իւրեանց գանալիցք, եւ զայլոց վէրս ողջացուցանէին յանբժշկելի հարուածոց. հացիւ քաղցեալք, եւ զկերակուր հոգեւոր ջամբէին բազմաց. ջրով ծարաւիք, եւ բաժակ մխիթարութեան մատուցանէին ամենեցուն։ 28 Ինքեանք բանդարգեալք, եւ զայլոց խզէին զկապանս մեղաց. դատապարտեալք, եւ զդատապարտս լուծանէին. մահապարտք, եւ մահոյից թողութիւնս առնէին։ 29 Երեւէին յերկրի, եւ շրջէին յերկինս. կռուէին ընդ մարդկան, եւ յաղթէին դիւաց. ձաղկս յիւրեանց մարմինս ընդունէին, եւ տանջեալ լինէին գունդք դիւաց։
    30 Ոչ կարեմ յերկրի նմանութիւն գտանել երկոտասան առաքելոցն. զի քան զդաշտս ծաղկալիցս պայծառագոյնք են, եւ քան զլերինս մեծամեծս բարձրագոյնք։ 31 Մեծ են քան զմեծութիւն ծովու, եւ խորք են քան զանդունդս նորին. յերկրէս հրաժարեցին, եւ քան զերկինս գերագոյն գտան։ 32 Իսկ արդ ո՞ւմ նմանեցուցից կամ զո՞վ ածից տարացոյց։ 33 Եթէ զամպս ասեմ, ոչ ինչ են համեմատ. ամպք ի ծովէ ջուր առնուն եւ ցանեն զերկրաւս. իսկ սոքա զՀոգին Սուրբ ընդ ինքեանս ունին` ոչ տեղալով եւ ցանելով, այլ միանգամայն մխեն եւ թաղեն ի ջուրս աւազանին, եւ առնեն բոյսս երկնաւորս, տունկ կենդանի առանց անցանելոյ։ 34 Եւ եթէ զլուսին ասացից, լուսին լնու եւ պակասի. իսկ Առաքեալքն լնուն եւ լցուցանեն առանց պակասութեան, եւ ինքեանք մնան առանց անցանելոյ։ 35 Եւ եթէ զաստեղս ասացից, ոչ մի փառս ունին, եւ ոչ միով պայծառութեամբ երեւին. այլ ոմն յոլով եւ ոմն սակաւ, ոմն արուսեակ եւ ոմն գիշերավար. իսկ Առաքեալքն ամենեքեան արուսեակք, ամենեքեան պայծառացեալք, ամենեքեան զուարթունք զոյգք եւ հաւասարք, միաբանք եւ անհակառակք։ 36 Տինա աւն անդր. զի՞նչ նմանութիւն աստեղացն եւ Առաքելոցն։ 37 Աստեղք ոմն ի վեր, ոմն ի վայր, ոմն ի միջի. Առաքեալքն ամենեքեան վերաբերք եւ բարձրացեալք։ 38 Աստեղք գիշերի եւեթ երեւին, եւ ի տուընջեան ընկղմին եւ ծածկին ի լուսոյ արեգական. իսկ Առաքեալքն ի տուէ եւ ի գիշերի փայլեն, ի տուընջեան լոյս են ոգւոց, եւ ի գիշերի զգաստութիւն ոգւոց եւ մարմնոց։
    39 Առաքեալք քան զարեգակն պայծառագոյնք են զաւրութեամբ Հոգւոյն Սրբոյ։ 40 Արեգակն իշխանութիւն ունի աւուր տուընջեան. Առաքեալք իշխանութիւն ունին տուընջեան եւ գիշերոյ։ 41 Արեգակն ի տեսաւորութիւն երկրի եւ ի գործառնութիւն մարմնաւոր պիտոյիցս. Առաքեալքն ի տեսաւորութիւն երկնի եւ երկրի, եւ ի խոհականութիւն ոգւոց եւ մարմնոց։ 42 Արեգակն յեղյեղու եւ փոփոխի. իսկ Առաքեալք առանց յեղյեղման եւ փոփոխման, առանց շարժելոյ։ 43 Արեգակն ժամանակաւ ծագէ եւ մտանէ. Առաքեալք զժամանակ ծագման լուսոյն քարոզեցին աշխարհի։ 44 Արեգակն ոչ երբեք ծնանի ա՛յլ արեգակն. իսկ ծնունդք Առաքելոց զգործս հարց իւրեանց կատարէին։ 45 Ծնունդք արեգական ճառագայթք լուսոյ իւրոյ են, եւ մի կոյր ոչ երբեք կարացին լուսաւորել. ծնունդք Առաքելոցն բազում անգամ ի սուրբ եկեղեցւոջ զկոյրս լուսաւորեցին, զկաղս բժշկեցին, զախտս հալածեցին, զմեռեալս յարուցին։ 46 Լոյս արեգական զմարմնովք պարի, եւ զերեւելիսս ցուցանէ, եւ առաջնորդէ ի ճանապարհս ուղէգնացից. լոյս քարոզութեան Առաքելոցն եւ զմարմնովքն պարի, եւ զաչս հոգւոցն բանայ, եւ առաջնորդէ ի քաղաքն երկնաւոր։ 47 Ի լոյս արեգական մարդիկ եւ անասունք շրջին ի տուընջեան, եւ ի գիշերի հանգչին յաշխատութենէ. ի լոյս հաւատոց Առաքելոցն երկնաւորք եւ երկրաւորք հրաւիրեցան ի նորոգումն կենաց, որ առանց անցանելոյ եւ ապականութեան է։
    48 Այս են Առաքեալքն որ մեծացան եւ վերաբերեցան եւ գեր ի վերոյ եղեն քան զերկինս եւ հասին առ Հայրն բոլորեցունց, եւ յորդորեցին զաշխարհս ամենայն ի քարոզութիւն Աւետարանին ճշմարտութեան, զի ամենեքեան հասցեն ի նոյն քաղաքն վերին, ուր երկոտասանքն ընդունելոց են զանպատում պսակն արքայութեան։
    49 Որպէս ինքն Տէր մեր Յիսուս Քրիստոս երիցս անգամ հարց ցգլուխ աշակերտացն ասելով. Շմաւոն յովնանեանց, սիրե՞ս զիս։ 50 Եւ նա ճշմարտութեամբ ետ վկայութիւն. եթէ նա միայն է կատարեալ սիրոյ արժանի, վասն զի արարիչ է. եկն զիւր արարածս նորոգել` ոչ ի ձեռն հրեշտակի, եւ ոչ ի ձեռն մարգարէի, եւ ոչ ի ձեռն այլոյ իրիք պատճառանաց յերեւելեացս, այլ ի ձեռն իւրոյ ստեղծուածոյն։ 51 Զի որպէս առ սէր իւր արար զմարդն, նոյնպէս եւ վասն սիրոյ եկն ի խնդիր կորուսելոյն. վասն սիրոյ իւրոյ եգիտ զկորուսեալ ոչխարն. վասն սիրոյ իւրոյ եբարձ ի վերայ ուսոց իւրոց. վասն սիրոյ իւրոյ գգուեաց եւ եդ ի վերայ բազկաց իւրոց. վասն սիրոյ իւրոյ եբեր եւ խառնեաց ի հաւտն բանաւոր, որ արածին յարաւտս հոգեւորս, եւ հանգչին` ի մակաղատեղս անմահութեան։ 52 Վասն սիրոյ Պետրոս ետ պատասխանի եւ ասէ. Տէր, դու զամենայն ինչ գիտես, եւ զամենայն ինչ ճանաչես. եթէ սիրէ ոք զքեզ` դու քաջ գիտես։ 53 Գիտեմ զի վասն փորձելոյ հարցանես. եթէ բազում անգամ հարցցես, զդոյն լուիցես յինէն։ 54 Դու իբրեւ զԱստուած եւ զորդի բարերարի` առանց չափոյ սիրեցեր զաշխարհ, եւ զանձն քո եդիր ի վերայ. ես իբրեւ զմարդ` ըստ իմում տկարութեան սիրեմ զքեզ. տալ ինչ ոչ կարեմ, զի աղքատ եմ. եւ եթէ տաց, ի քումմէ անտի առից եւ տաց քեզ։
    55 Բայց տա՜յր ոք զպատճառսն գիտել, եթէ ի՞ւ իցես դու կարաւտ, եւ զի՞նչ կամիցիս խնդրել, եւ եթէ զի՞նչ կայցէ իմ զոր տաց քեզ։ 56 Քանզի յառաջն ոչ երբեք զայսպիսի բանս հարցեր զիս։ 57 Արդ եթէ նոր է հարցուածս, ես գիտեմ զի նոր իմն հրաման տաս ինձ. ասա, Տէր իմ, համարձակ. գիտեմ ոչ զայն ինչ հրամայես դու ինձ, զոր ոչ կարեմ առնել. եւ ոչ զայն ինչ խնդրես յինէն, որ չիք իմ տալ քեզ։
    58 Իբրեւ ետես Տէր եթէ սրտիւ ամենայնիւ սիրէ եւ ամենայն կամաւք կամի եւ ամենայն զաւրութեամբ համարձակի, քանզի զամենայն զինքն ետ ցնա, յանձն արար նմա զսկիզբն եւ զմիջոցն եւ զկատարածն, զտղայութիւն, զերիտասարդութիւն եւ զծերութիւն։ 59 Եւ յայս երիս հատածս է տեսանելի աշխարհս, եւ իմանի կատարեալ արարչութիւն. բայց լաւագոյն առաջինն է, եւ կրսերագոյն միջինն։ 60 Եւ քանզի յասելն Տեառն ցՊետրոս Արածեա դու զգառինս իմ զանմեղսն յանձն առնէ. եւ երկրորդ զոչխարսն ասելով` անորիշ ասաց, այլ ոչ պարզագոյն իբրեւ զգառինս. քանզի գառինքն աւդեաց են ծնունդք, եւ աւդիքն խոհականութեան իմն տեսակ երեւին աջակողմանն։ 61 Իսկ ոչխարսն ասելով` է սովորութիւն մարդկան, աւդւոյն` զնոյն եւ այծոյն, այլ ոչ պարզագոյն եւ խառնուածն. քանզի որոշեցաւ սեաւն եւ սպիտակն, եւ հատածք բնութեանն ոչ խառնեցան ի միմեանս։ 62 Եւ որպէս լաւագոյնն յաջակողմանն երեւեցաւ, նոյնպէս եւ վատթարագոյնն ձախակողմն ընտրեաց կամաւք եւ ոչ բնութեամբ։
    63 Եւ ընդէ՞ր այս այսպէս լինիցին։ 64 Ճշմարիտ է ինձ ասացեալն յանսուտ բնական բանիցն։ 65 Խոյն արուաց բերէ զնմանութիւն աւդային շնչմանն, եւ նա է ճշմարիտ տեսակ երկնաւորացն. իսկ քաւշն այծեաց` նմանեալ ջրային մասինն` մարմնաձեւ թանձրութիւն, որ ունի զախտս ապականութեան, եւ բաժանեալ որոշի ի բանաւոր բնութենէ, ուր տեսանի յաջակողմանն։ 66 Դարձեալ ասելով Տեառն` արածեա դու զխաշինս իմ, այս եւս խստագոյն բազմութիւն եւ յայտնագոյն բաժանումն. խաշն ասեմք միանգամայն անասուն պաճարիդ. եւ միով բառիւդ զամենեսեան ի ներքս արգելեալ փակեցաք զանմեղս եւ զմեղանչականս, զսուրբս եւ զանսուրբս, զպիտանացուս եւ զանպիտանս. եւ որ միանգամ մարդընդելք են եւ հնազանդեալք ընդ իշխանութեամբ մարդոյն. ամենեցուն խաշինք ասեմք, քանզի եւ կարաւտ իսկ են առաջնորդութեան հովուի։ 67 Արդ քանզի մի է հաւտ եւ մի է հովիւ, եւ մի արաւտք են եւ մի մակաղատեղ հանգստեան ամենեցուն, անդ են գառինք եւ ոչխարք եւ ամենայն բազմութիւնն, զոր խաշինս ասաց. մանաւանդ նոքին իսկ Առաքեալքն, զորս յանձն արար Պետրոսի, եւ որք գործակից եղեն նոցին քարոզութեանն, ամենեքին սոքա գառինք սուրբք են եւ աստուածայինք։
    68 Իսկ որք պատճառանաւք աշակերտեցան յԱւետարանն, եւ նորաձեւ ճանապարհս ցուցին բազմաց, ընդդէմք եղեն ճշմարտութեանն։ 69 Եւ քանզի ունէին զանունն Քրիստոսի, եւ զկերպարանս ձեւոյ Առաքելոցն յանձինս ցուցանէին, եւ գործովք չարութեան նմանեալ էին սատանայի, նոքա են այծիք որ կան ի ձախոյ կողմանն հաւրն իւրեանց սատանայի. զոր ընտրեցին կամաւք իւրեանց, ընդ նմին երթիցեն` ի հանդերձեալ տեղին իւրեանց։ 70 Իսկ զոր խաշինս ասաց, այնոքիկ են` որք ընդդէմ կացին ճշմարտութեանն. եւ ոչ միայն արգել եւ խափան եղեն Աւետարանին, այլ եւ ձեռն արկին ի սուրբ Առաքեալսն եւ ի նոցուն աշակերտսն` բազում անգամ հարկանելով եւ չարչարելով, եւ սրոյ մահուամբ վախճանեցին զբազումս ի նոցանէ, որպէս եւ Ներոն եւ այլ բազում ընկերք իւր. մինչեւ ցայսաւր ժամանակի այն գործ գործեցեալ է եւ գործի։
    71 Արդ արածեա դու, ասէ, զանմեղս եւ զմեղաւորս եւ զայնոսիկ որ զմահ ի վերայ ձեր ածիցեն. արածեա, ասէ, դու մի՛ զանգիտեր, որպէս ինքնին հասարակ ամենեցուն չարեաց եւ բարեացն եկի ի փրկութիւն եւ ի կենդանութիւն նորոգման, զի իցեն մի հաւտ ընդ միոյ ձեռամբ հովուին միոյ. նորուն ձայնի լուիցեն, զնորայն զհետ ընթասցեն, զնոյն կեանս ընկալցին. զի իցեն ամենեքեան գառինք անմեղք, եւ ոչ գրթցողք եւ հարկանողք եւ բեկանողք։ 72 Ապա թէ իցէ ոք եւ ելցէ ըստ ցուպ հովուութեանդ քո, եւ ընդդիմասցի ճշմարտութեան Աւետարանիդ, սակայն դու մի՛ զանգիտեր, այլ քաջալերեաց եւ զաւրացիր, մինչեւ ցմահ անգամ պատերազմեա, որով եւ փառաւոր իսկ առնիցես զիս։
    73 Բայց թերեւս փափագիցեմք ամենեքին լսել թէ ո՛ւր հրամայիցէ Տէր արածել զխաշինսն, եւ կամ զի՛նչ արաւտքն իցեն, կամ որպիսի՛ ջուրքն իցեն, եւ կամ զի՛նչ տեղի հանգստեան։ 74 Արդարեւ ինձ եւ ամենեցուն որք սիրեն լսել` ախորժելի է։ 75 Քանզի հովուութեան է թագնութիւն վարուց եւ հաւատոցն Պետրոսի. իսկ խաշինք` ամենայն ազգ հեթանոսաց. եւ տեղիք արաւտից` սուրբ եւ առաքելական եկեղեցի. ճարակք` աւրէնք եւ մարգարէք եւ Առաքեալք. իսկ ջուրքն` անանց աւետիքն Աւետարանին. եւ ուր հանգչինն անհոգութեամբ առանց երկիւղի` ի վերինն Երուսաղէմ, որ է մայր մեր ամենեցուն։ 76 Քանզի ոչ գոն անդ այծիք ձախոյ կողմանն, եւ ոչ քաւշք հարկանողք, եւ ոչ խոյք խեթկողք, եւ ոչ ցուլք սպանողք. նա եւ ոչ բնաւ իսկ ամենեւին ի վնասակարաց, այլ ամենեքին միամիտք, անմեղք, սուրբք, պարզք, յստակք. ոչ միայն գունով սպիտակազգեստք, այլ եւ ոգւովք, եւ ճառագայթաձեւք` նմանեալք երկնաւոր հրեշտակական գնդին. զի ընդ նոսին ունիցին յանգումն միաբանութեան ձայնից եւ ձեւոց եւ գունոց. ընդ նոսին դարձեալ խրախակիցք եւ պսակակիցք` հպեալք եւ մերձեցեալք առ նահատակակիցն Քրիստոս։ 77 Որում լուան, որում աշակերտեցան, որում հնազանդեցանն, որում ըստ կամաց նորա զամենայն պատուիրեալսն գործեցին եւ կատարեցին, եւ չարչարակիցք եղեն նորա մահուանն, ընդ նմին եւ ընկալցին զանանց ուրախութիւնն, ընդ նմին եւ տեսցեն զհայրն բոլորեցուն զաւրութեամբ Հոգւոյն Սրբոյ` յորոյ ձեռնն կատարեցին զնահատակութիւնսն երկնաւորս. ընդ նմին եկեսցեն յերկրորդ գալստեան նորա դատել զկենդանիս եւ զմեռեալս, եւ հատուցանել իւրաքանչիւր ըստ գործոց իւրեանց` բաժանեալ ի կողմանց երկոցունց զիւրաքանչիւրսն, զոր եւ աստէն ընտրեցին, ոմանք յանողորմ տանջանսն, եւ ոմանք յանպատում ի կեանս յաւիտենականս։
    78 Արդ որդիք եւ եղբարք, հարք եւ տեարք, ամենեքեան մեծք, ծնունդք մկրտութեան սուրբ եկեղեցւոյ, ընթերցողք աւրինաց եւ մարգարէից, աշակերտեալք աւետեաց Աւետարանին, հաստատեալք ի հաւատս Առաքելոցն, շինեալք ի վերայ վիմին հաստատութեան, ակնկալեալք երկնաւոր յուսոյն ի գալստեան տեառն մերոյ Յիսուսի Քրիստոսի, եւ նորա ընդ առաջ ելանել մեզ ամենեցուն, զի իցեմք առանց ամաւթոյ եւ պատկառանաց, եւ ճանաչել զնա ի նորուն չարչարանացն նշանաւք բեւեռացն, եւ ի բանից նշանագիր Աւետարանին։ 79 Նաեւ ի գործոց մերոց դարձեալ ճանաչիցիմք նմա. զի իցեն գնացք մեր ըստ սուրբ քարոզութեան Առաքելոց, թէ կատարեալ իցէ մարդն Աստուծոյ ամենայն ճշմարտութեամբ. զի լուիցեմք զձայն բարերարին, որ ասէ ցամենայն պատուիրանապահսն. Եկայք աւրհնեալք Հաւր իմոյ, ժառանգեցէք զպատրաստեալ ձեզ արքայութիւնն ի սկզբանէ աշխարհի։ 80 Ընդ որում Հաւր եւ Հոգւոյն Սրբոյ փառք եւ պատիւ այժմ եւ միշտ եւ յաւիտեանս յաւիտենից. ամէն։
    
    ՎԱՍՆ ԴԱՏԱՍՏԱՆԻՆ ԵՒ ՄԻՒՍԱՆԳԱՄ ԳԱԼՍՏԵԱՆՆ
    
    Ահեղ եւ զարմանալի է գալուստն Քրիստոսի, եւ ահաւոր դատաստանն` յորժամ երկինք եւ երկիր դղրդեալ շարժին, եւ հրեշտակք Աստուծոյ այսր անդր ընթանայցեն. ձայն ահաւոր փողոյն Աստուծոյ, որ ժողովէ զազգս եւ զազինս յատեան դատաստանին. համարք սաստիկ անդ լինին, եւ բովանդակ ի դուրս պահանջէ ի նմանէ զմեր ամենեցուն հոգիս, զշունչ եւ զմարմին։ 2 Արարողն եւ Աստուած ոչ մոռանայ ամենեւին զոսկերս վախճանելոյն, ի կատարեալ հասակէն մինչեւ յանցուցեալն յորովայնէ։ 3 Երկն սաստիկ հասանէ երկրի, եւ զգուշութեամբ զամենայն մարմինսն ի դուրս բերելով երկրի։ 4 Ահեղ եւ ահաւոր է տեսանել զաւրն զայն. եթէ երկրաւոր թագաւորացս առաջի էր, սակայն մեծ էր եւ սաստիկ։ 5 Արդ տեսանեն արարածք ամենայն զԱստուած յերկնից յերկիր խոնարհեալ, եւ շարժեալք զաւրք լուսեղէնք եւ բազմութիւնք հրեշտակաց եւ հրեշտակապետաց. աթոռ դատաստանին դնի փառաւք դատել զամենայն արարածս, եւ կարգին առաջի ահաւոր ատենին Առաքեալք եւ մարգարէք, հայրապետք եւ մարտիրոսք եւ բազմութիւնք ընտրելոց Աստուծոյ։ 6 Եւս դժնդակագոյն է զայն տեսանել. յայնչափ բազմութեան չիք ումեք փախուստ ի հանդիսապետէն եւ ոչ ընդարձակութիւն երկրի թագստեան. ի ծագէ ի ծագ տեսանէ զամենայն հեռաւորս եւ զմերձաւորս, եւ ըստ գործոց իւրաքանչիւր հատուցումն լինի։ 7 Որոց գործք դժնդակագոյնք են, դատապարտեալ լինին, եւ անողորմ դահիճք ունին զմարդն որպէս թշնամի. հերաքարշ արարեալ` ածեն առաջի դատաւորին եւ տանջեն ի հուր գեհենին. եւ դասք արդարոցն փայլեն որպէս լուսաւորք յարքայութեան երկնից։
    8 Փողն երկնաւոր ի բարձունս գոչէ առ ննջեցեալսն եւ ասէ. Արիք, սիրելիք Քրիստոսի, ահա եկն թագաւորն երկնաւոր եւ պարգեւէ ձեզ հանգիստ եւ ուրախութիւն եւ կեանս անմահականս փոխանակ աշխատութեան ձերոյ եւ ճգնութեան։ 9 Արիք եւ տեսէք զթագաւորն Քրիստոս` զփեսայն անմահ, որում ցանկացեալ էք. վասն զի նմա փափագելով` վասն նորա եղէք պանդուխտք ի վերայ երկրի։ 10 Արիք տեսէք զնորասքանչ վայելչութիւն եւ զմեծ փառս։ 11 Արիք մտէք յարքայութիւն նորա զոր պատրաստեաց ձեզ։ 12 Արիք տեսէք զտենչալի զՏէրն զոր սիրեցէքն, յաղագս որոյ եւ վշտացայքն։ 13 Արիք տեսէք զնա բազում համարձակութեամբ եւ ցնծացէք անդ նովաւ, եւ զանճառելի բարութիւն ձեր եւ զուրախութիւն ոչ ոք բարձցէ ի ձէնջ։ 14 Եկայք վայելեցէք զոր ակն ոչ ետես, եւ ունկն ոչ լուաւ, եւ ի սիրտ մարդոյ ոչ անկաւ, զոր պատրաստեաց Աստուած սիրելեաց իւրոց, զոր շնորհեաց փափագողաց իւրոց։
    15 Զուարճանան արարածք ամենայն մեծաւ ուրախութեամբ, եւ փառաբանութիւն եւ երկրպագութիւն մատուցանեն թագաւորին Քրիստոսի. եւ ընդ ամպս լուսաւորս ի վերայ աւդոց թռուցեալ սուրբքն բազմութեամբ զաւրաւք հրեշտակաւք վերանան ընդ առաջ Քրիստոսի, եւ անպատմելի փառաւք ցնծացեալ հրճուին ի տեսանելն զանմահն Աստուած զերկնաւոր փեսայն, եւ մտանեն ի քաղաք սուրբ ի վերին Երուսաղէմ ժառանգել զանճառ բարիսն զոր պատրաստեալ է Աստուած սիրողացն իւրոց։ 16 Յայնժամ ածեալ լինին եւ ապստամբքն ի հրեշտակացն հանդերձ ամենայն դիւական գնդիւն առաջի ահաւոր բեմբին եւ անկաշառ դատաւորին։ 17 Յայնժամ թագաւորն Քրիստոս հրամայէ տանջող հրեշտակացն արկանել զնոսա ի հուրն անշէջ եւ ի տանջանս մշտնջենաւորս. եւ միանգամայն զամենեսեան որ գործեալ են զանաւրէնութիւն եւ ոչ են քաւեալ զղջմամբ եւ խոստովանութեամբ` մատնեն անզերծ խաւարին եւ անքուն որդանցն զոր պատրաստեալ է սատանայի եւ հրեշտակաց նորա։ 18 Յորմէ փրկեսցէ Քրիստոս Աստուած զամենայն հաւատացեալս անուան իւրում սրբոյ։
    
    
    
    
    ՎԱՍՆ ՅԻՇԱՏԱԿԱՑ ՄԵՌԵԼՈՑ Ի ԿԱՆՈՆԱՑ ԳՐՈՑ
    
    Յայտնի են աւրէնք եւ հաստատեալ են ի ձեռն աւրինադրին Մովսիսի եւ այլոց մարգարէից. իսկ կանոնականք ի ձեռս Առաքելոցն տուան, եւ ետուն իշխանութիւն վարդապետաց եկեղեցւոյ. զի ակնաղբիւրն իցեն Մովսէս եւ մարգարէքն, եւ Առաքեալքն տնկողք զմարդիկ առողջ հասակովք հաւատոյ։ 2 Ոչ ի հողեղէնս երկիր` որ անկեալ կայ ընդ ապականութեամբ, այլ ի վեր հայելով տնկեն ի կենդանի դրախտն. ուր ոչ գոյ ծառ գիտութեան բարւոյ եւ չարի, այլ կենաց եւ անապականութեան։ 3 Եւ ունի ցանկ անխրամ, ուր ոչ Եւա եւ ոչ աւձն կարասցէ սողել մտանել, եւ ոչ տալ զյետսընդդէմ խրատն, եւ ոչ մերկանալ զհայրենի փառսն, եւ ոչ ամաչել եւ թաքչել ընդ ծառովք։ 4 Եւ ոչ գոյ անդ ապաւինել ի տերեւ թզենւոյն, եւ ոչ ելանել ի դրախտէն եւ անկանել յերկիր նզովից։ 5 Նա եւ ոչ պէտք են ի դրախտիս յայս գործելոյ եւ պահելոյ ըստ առաջին պատուիրանին, այլ միշտ կեալ եւ վայելել։ 6 Արդ յայս դրախտ տեսական հաւատով տնկեցին զմեզ երկոտասան Առաքեալքն, եւ ոռոգանեն զդրախտս զայս ի բուն յականակիտ յաղբերէն բղխմանց։ 7 Զսոյն զսա տեսանէին ի հեռաստանէ, եւ փափաքանաւք ի դարս ժամանակաց իւրեանց ցանկանային լինել նմա։ 8 Բայց սակայն թէ եւ երեւակի ոչ հանդիպեցան, այլ կանխագէտ մարգարէութեամբն հաստատուն հաւատով վկայութեամբ իմն կատարեցան. որ եւ այսաւր յեկեղեցւոջ գովին ի մարդկանէ եւ յԱստուծոյ փառաւորին։
    9 Արդ այս խորհրդական ջուրբ հովիւքն բանաւորք զբանաւոր հաւտս մկրտեն. որ մկրտեալք մատուցանէ յորդէգրութիւն երկնաւոր Հաւրն եւ անուանեալ եղբայր Քրիստոսի, եւ առհաւատչեայ ի բաց զհանդերձելոց իրացն զյայտնի շնորհս մատուցանել։ 10 Զինքն մարմնացուցեալ եւ արիւնացուցեալ ի վերայ սրբութեան սեղանոյն, հրամայեաց սրբութեամբ համարձակել, քաջալերութեամբ հաւատոյ մերձենալ, եւ ապա առնուլ ուտել եւ ըմպել։ 11 Իսկ ոչ մկրտեալքն թէպէտ եւ իցեն կատարեալ ամենայն արդարութեամբ, ոչ ունին իշխանութիւն մերձենալ կամ ճաշակել ի մարմնոյ եւ յարենէ որդւոյն Աստուծոյ. քանզի տէրունական է կանոնս։ 12 Զի մինչ դեռ մարդն կենդանի է, արժանի եղեալ վայելել յայսպիսի անանց պարգեւս, եւ յետ մեռանելոյ մարմնոյս ունի հաւատովք իշխանութիւն եւ ի մեռեալս սովիմբ կենդանի եւ իմացական պաշարաւս` քաւեալ ի մեղաց եւ ազատեալ ի տանջանաց, խառնեալ ի գունդս արդարոց։ 13 Եւ հրաման տուեալ մնացելոցն որ աստէն` զի առնիցեն յիշատակ հանգուցելոցն. զի մեռեալ է մարմինն եւ կենդանի է հոգին, եւ կենդանարար է աստուածութիւնն` որ ա՛ռ ճշմարտութեամբ զհողեղէնն զոր ինքն ստեղծ։
    14 Քանզի ետ յառաջագոյն աշակերտացն ի ժամ ընթրեացն, յորժամ կամաւ մատնէր ի ձեռս անաւրինաց, առեալ զհացն եւ զգինին ի փառս Հաւր. զի մինչ դեռ էր ի մարմնի, անձամբ անձին յիշատակ մատուցանէր, եւ կերող զինքն եւ զԱռաքեալսն զոյգ հաւասարէր։ 15 Որպէս եւ մեծն Պաւղոս խորհրդակիցն Քրիստոսի ասէ` թէ Հացն զոր բեկանեմք, հաղորդութիւն է մարմնոյն Քրիստոսի. եւ բաժակն զոր աւրհնեմք, ո՞չ ապաքէն հաղորդութիւն է արեանն Քրիստոսի։ 16 Քանիցս անգամ թէ ուտիցէք զհացս կամ ըմպիցէք զբաժակս, զմահ Տեառն պատմեցէք, մինչեւ գայ նա։ 17 Զի պատմելով զմահն Քրիստոսի ի վերայ տէրունական սեղանոյն, հացն եւ գինին ոչ որպէս էրն յառաջ` նոյնպէս լինի, այլ մարմին եւ արիւն ճշմարիտ Քրիստոսի, ոչ ապականացուի ուրուք, այլ անապականի. եւ մերձեցեալ ուրուք արժանապէս` զապականութիւնս մեր յանապականութիւն դարձուցանէ։ 18 Եւ է սա յիշատակ արարեալ Աստուածն Բանի կատարեալ եւ կուսածին մարմնոյն, զոր ոչ կարաց մահ արգելուլ ընդ ապականութեամբ. եւ խառնեալ ի սա Տեառն ըստ իւրոյ բարերարութեանն, եւ յիշատակ մերոյ մարդկութեանս։ 19 Զի եթէ ա՛ռ մարմին զիմ բնակիցս եւ ետ ինձ իշխանութիւն զիւրոյ աստուածութեանն եւ պատմիչ կացոյց զիս իւրոյ չարչարանացն, ահա յայտ է` թէ եւ ես ունիմ իշխանութիւն հանգուցելոցն առնել զյիշատակ նոցա ի յիշատակն Քրիստոսի։ 20 Զի յորժամ սրբութեամբ առնեմ, աւգտիմ եւ աւգտեցուցանեմ. աւգտիմ` զի եւ զիմ հոգիս ի հանգուցելոցն խառնեմ, եւ աւգտեցուցանեմ` զի վկայ եմ ճշմարիտ հաւատոյ հանգուցելոցն։ 21 Ապա եթէ այդ այդպէս իցէ, ոչ միայն պարտիմք հանգուցելոցն յիշատակ առնել, այլ եւ տուրս առատաձեռն բաշխել մեզ ի քաւութիւն մեղաց, ի գովելի հաւատս աղքատաց, ի հանգիստ մխիթարութեան հանգուցելոցն, եւ որ զկնի մեր գալոց են յուղղափառ վարդապետութիւնս։
    22 Իսկ վասն մեղաւորաց յիշատակի` որք վրիպեցան ի կեանս իւրեանց, եւ ջնջեցին զգիր որդէգրութեանն Աստուծոյ, եւ անձամբ անձանց եղեն պատճառք ելանելոյ յերկնից յարքայութենէն, եւ բազմութիւնք հրեշտակացն սուգ առին վասն այնպիսեացն, եւ միայն սատանայ իւրովք սեւագունդ զաւրաւքն խնդայ, զի քակեցաւ տաճարն կենդանի, չեղեւ արժանի բնակութեան թագաւորին Քրիստոսի. քակեցաւ ի դասուէ սրբոցն, հեռացաւ յուղղափառ եկեղեցւոյ, չխառնեցաւ ի գունդն Քրիստոսի, չկարգեցաւ ի շրջագայ պարս հրեշտակաց լուսազգեստից, միաբանեաց ի սեւաթոյր գոյն ներկեալ մեղացն, խառնեցաւ յերամակս այծից ձախակողմանն. ժառանգն արքայութեան եղեւ կերակուր որդանցն անմահից. որդին լուսոյ բնակեաց ի խաւարն արտաքին. փոխանակ ուրախ լինելոյ եւ խնդալոյ յանթառամ պսակսն, լալ աչաց եւ կրճտել ատամանց, եւ վայ ի բերանոյ մի՛ պակասեսցէ։ 23 Քանզի կրկին է հարուածք դժոխոցն եւ երեքկին. սարսուռ է քան զամենայն ցուրտ ձմերայնոյ սառամանիքն, եւ տապ բոցոյն այրեցող քան զամենայն հուր հնոցի. գետ հրոյ յորդեալ ելանէ քան զամենայն սաստկութիւն ջուրց բազմաց. բոցք հրեղէնք ի վեր ցոլացեալք, եւ շանթք հրաձեւք եռալով հատանեն. մթին է բոցն եւ խաւարային է հուրն, վասն որոյ արտաքին անուանեցաւ. հրածին է որդնն եւ թիւնաւոր եւ անքուն, եւ անմահ անուանեցաւ. ահաւոր են ժանիքն եւ անյագ որովայնն. անսպառ կերակուրն եւ անդադար կերողքն. չիք առ ոք աղաղակել, եւ ոչ այն որ լսէ զձայն պաղատանաց, ցամաքեալ է սէր, եւ ոչ իջանեն արտասուք ընկերի ի վերայ սիրելեաց իւրոց. քանզի հեռացաւ գութ, եւ թագաւորեաց ստուգութիւն` որ հատուցանէ իւրաքանչիւր ըստ գործս իւր։
    24 Բայց որովհետեւ եկն ի մկրտութիւն, ուրացաւ ի սատանայէ եւ ի խաւարային հրեշտակաց նորա, խոստովանեաց զՀայրն բոլորից, յանձն էառ չարչարակից լինել Աստուածն Բանի` որ էառ ի սրբոյ կուսէն զբնակից մարմինս մեր շնչով հոգւով եւ մարմնով, հաւատաց ի Սուրբ Հոգին քաւիչ մեղաց ամենայն մարդկան որ հաւատան, այսպէս եւ ճաշակեաց ի կենդանարար պատարագէս Քրիստոսի, եւ թէպէտ եւ մեղաւ` ոչ կարաց տկարութիւն մեղացն լուծանել զանբեկանելի կնիքն տէրունական. եւ զոր աւրինակ առաջին մարդն ապականեալ մեղաւք հող եղեալ, եւ դարձեալ անդրէն ի նոյն բնութիւն յերեւմանն Քրիստոսի, ոչ նոր կամ այլ մարդ փոխանակ նորա արարաւ, այլ զայն զապականեալն յանապականութիւն նորոգեաց, ըստ նմին աւրինակի եւ որ յետ մկրտութեանն կարգի մեղանչէ` եւ զղջանայ եւ դառնայ յապաշխարութիւն, առաքինութիւն պիտի գործել այնպիսեացն, այլ ոչ վերստին մկրտիլ. քանզի եւ յառաջնումն ոչ բռնաբար ոք էած զնա ի հաւատս, այլ ինքն կամաւք. եւ Աստուած զկամաւորն ընդունի յորդէգրութիւն։ 25 Ինքն հաւատայ բոլոր եւ զինքն տայ Աստուծոյ, որով լինի միաբանութիւն Աստուծոյ եւ մարդոյ. եւ զի ճշմարիտն այսպէս, եւ մեք հաւատամք։ 26 Եւ թէպէտ թերահաւատ լինիցի ըստ մարդկային մտաց, Աստուած յիւրումն հաւատարիմ է, զտուեալն պարգեւսն ոչ հանէ։ 27 Եւ յորժամ դատի, զմեղսն դատեսցէ. սուրբ մկրտութիւնն ոչ լուծանի, եւ ոչ ընդ դատաստանաւ անկանի։
    28 Եթէ կամիս, ա՛ռ քեզ միւս եւս տարացոյց։ 29 Կատարեալ մեղաւ մարդն առաջին ի դրախտին. ի հողոյ մասն դարձաւ յերկիր, իսկ կենդանի փչումն ոչ անկաւ ընդ ապականութեամբ, այլ վերաբերեցաւ ըստ առաջին բնութեանն։ 30 Կնիք հաւատքն են` որ ի Սուրբ Երրորդութիւնն, որում լուծանել անհնար է, եւ կամ ընդ ապականութեամբ անկանել։ 31 Ապա եթէ ոք որպէս հաւատայն կամաւք` դարձեալ ուրանայցէ, ինքն ի բաց կեայ ի կենացն, կեանքն ոչ մեռանի ընդ մահկանացուին. թուի ինձ եւ ամենեցուն` թէ այնպիսումն յիշատակ չէ արժանի առնել, եւ ոչ տուրս բաշխել ի քաւութիւն մեղաց նորա։ 32 Ապա եթէ ի ժամ վախճանին զղջասցի, ընդունել արժանի է` հայելով ի մարդասիրութիւնն Աստուծոյ. ի վերայ այսր տուրս տալ արժան է յանուն հրաժարելոյն, թերեւս ընկալցի ողորմութիւն` գթացեալ ի նա։
    33 Իսկ վասն անմեղ երախայիցն որք հրաժարեցին յաշխարհէս առանց մկրտութեան, ո՞րպէս ասասցուք նոցա անմեղս. զի առաջին պատուիրան մկրտութիւնն է, զի ի նմա կատարին հաւատքն. եւ նա արհամարհեաց զայն եւ զբոլորեցունց Հայրն զԱստուած եւ զքաւիչ զՀոգին Սուրբ եւ զմիածին որդին Աստուծոյ` որ խոնարհեցոյց զինքն զբոլորն դնել զաջ մարդկութեանս ի վերայ աստուածութեանն. եւ Մկրտիչն ի բաց հրաժարէր ասելով` Ինձ պիտոյ է ի քէն մկրտել, եւ դու առ ի՞ս գաս։ 34 Իսկ Տէրն մեր զի զմարդիկ որդիս Աստուծոյ արասցէ, ասէր՝ Թոյլ տուր, զի այսպէս արժան է մեզ լնուլ զամենայն արդարութիւնս. փութամ մկրտել ի մարդոյ, զի կատարեցից զարդարութիւնս ամենայն, ո՞րչափ եւս առաւել մարդ փութասցի ապաւինել ի սուրբ ջուրս աւազանին, զի առցէ զանջինջ որդէգրութիւնն Աստուծոյ։ 35 Արդ որ զայսու ամենայնիւ արհամարհեաց եւ զանց արար, եթէ արժա՞ն իցէ նմա անմեղ ասել` որ լի է ամենայն կորստական վնասիւք։ 36 Ապա եթէ ասիցէ ոք, ի տղայութեանն վրիպեցաւ, ես գիտեմ զայնպիսեացն զվնաս զծնողաւքն արկանել. եւ զի՞նչ առ պատուիրանն. եթէ յաւտարէն սպանաւ, սակայն մեռաւ. եւ եթէ յեղբաւրէն, նոյն անցք անցին. եւ բազում որդիք եւ ի հարց իսկ մեռան։ 37 Մահն մի է ամենեցուն, իբր բաւական է վրէժ առնուլ ի վնասեցելոցն եւ ի վնասակարացն։
    38 Ասեմ` թէ յայսպիսեացն անուն ոչ է արժան պատարագս մատուցանել, քանզի ի կենդանութեանն իւրում ոչ եղեւ արժանի կենարար շնորհին։ 39 Ո՞վ այնչափ յանդուգն իցէ եւ տգէտ, որ աստի անդրոշմն յուղարկեցաւ, եւ քակեալ տրոհեցաւ բարժանելեաւն եւ անբարժանելեաւն. զոր չիք հնար ի միմեանս յարել մինչեւ ի ժամանակս վերստին նորոգման. այլ տուրս տալ միայն վասն այնպիսեացն յարժանաւոր տեղիս. աղաչել զդատաւորն ամենեցուն բազում բարեխաւսիւք, զի ապրեցուսցէ զվրիպեալն յանշէջ հրոյ գեհենոյն, յոր երթալոց է սատանայ եւ ամենայն գործակցաւքն իւրովք։ 40 Յորմէ պահեսցէ Քրիստոս Աստուած մեր զսիրելիս իւր եւ զհամաւրէն գինս արեան իւրոյ. եւ նմա փառք յաւիտեանս. ամէն։
    
    
    ԿԱՆՈՆՔ ՎԱՍՆ ԴԻՒԱՀԱՐԱՑ` ԵԹԷ ՊԱՐՏ Է ԱՒՐԷՆՍ ՏԱԼ, ԿԱՄ ԵՐԱԽԱՅԻՑ ԿՆԻՔ` ՄԻՆՉ ԴԵՌ ԴԵՒՆ Ի ՆՄԱ ԻՑԷ
    
    Բազում են ախտք ի մարդն, վասն զի ունի մարմին չարչարելի. եւ են յախտիցն որ ի ձեռն ճարտար բժշկաց ընդունին զառողջութիւն, եւ են որ ինքեանք իսկ ախտքն դիւրաւ թաւթափին ի մարմնոյն, եւ են որ անբուժ յերկար հիւանդութիւնս գործեն, միանգամայն եւ մահ իսկ ի վերայ ածեն։ 2 Եւ են ամենեքեան եկամուտ ըստ իւրաքանչիւր պատճառի ժամանակացն կամ ի խորշակաց, կամ յանչափ խառնակութենէ, կամ ի սառնամանեաց ցրտոյ, կամ ի ժահահոտութենէ աւդոյն, կամ ի գէջ խոնաւութենէ։ 3 Դարձեալ լինին ախտք եւ ի յոլով կերակրոց եւ յերկար անսուաղութենէ. եւ այլ բազում պատճառք են ցաւոց զոր գիտեմք ամենեքեան։ 4 Բայց նման դիւահարութեան միւս եւս այլ տեսակ է` եթէ խելքն ուրուք վնասեալ են յանչափ արկածից ստամոքսին ցաւոց. եւ մանաւանդ ընդ ժամանակս ժամանակս ընդ լնուլ լուսնիդ եւ ընդ մաշել` աճմունք եւ նուազութիւնք լինին ամենայն կենդանեաց, կամ ի զեղուլ խելացն, կամ ի նուազել, կամ յերկոսին յուզի ախտ ցաւոցն` փրփրէ այնպիսին, եւ արիւնախառն բերելով ընդ բերանն եւ ընդ քիթն, զարկանի ցնորի յիմարի եւ միտքն յապուշ դառնան։ 5 Եւ յորժամ դադարէ ախտն, անդրէն ինքն ի նոյն յառաջին միտսն դառնայ. հարցեալ ուրուք, անյիշելով` պատմել ոչ գիտէ. կարծիս տայ ամենեցուն` զի ի դիւէ չարչարի եւ ոչ ի ցաւոց։ 6 Է որ այսպիսեացս իբրեւ հասանէ առողջութիւն. եւ է ոք որ նովին վախճանի։ 7 Է դարձեալ այլ ախտ, զոր կողացաւութիւն կոչեն եւ թիկնացաւութիւն. եւ յայլ աւդից ոտից, ձեռաց, ողաց, կարկամելով սարսառելով եւ դողալով բերէ զնմանութիւն դիւահարի. մանաւանդ զի աւր ըստ աւրէ լինի եւ ժամ ընդ ժամ, եւ է զի յետ ամսոյ, եւ է զի մի անգամ` ի տարւոջն։ 8 Եւ արդ պատճառք նոցա յայտնի են. ի ձեռն բժշկաց բազումք ընդունին զառողջութիւն. բայց մարդիկ այդմ ամենայնի դիւահարութիւն ասեն։
    9 Այլ վասն այնոցիկ որ չարչարին յայսոց պղծոց, յայտնի է եւ ոչ կարեմք ուրանալ. եւ մանաւանդ զորս ածէին առ Տէր Յիսուս, եւ բժշկէր զբազումս ի նոցանէ բանիւ միայն եւ ոչ մարմնական հնարիւք. նա եւ զանուանս եւս ասէր, զոր մարդիկ յախտէ անտի սովորեցան կարդալ վերնոտ եւ լուսնահար։ 10 Այո` աղաչեմ, յայսմ վայրի միտ դիր. է ուրեք` որ իբրեւ զմարդ եւ զԱստուած ի միասին` ուր բացէ ի բաց աղաղակէին դեւքն աղաչելով, Գիտեմք զքեզ ով ես սուրբդ Աստուծոյ, մի՛ յառաջ քան զժամանակն տանջեր զմեզ։ 11 Այս խոստովանութիւն յակամայ դիւացն` զաստուածութիւն Որդւոյ յայտ առնէին։ 12 Իսկ ուր ձեռն դնէր ի վերայ հիւանդացն, իբրեւ զմարդ աղաչելով զԱստուած` զբժշկութիւնս կատարէր։ 13 Իսկ ուր զվերնոտսն եւ զլուսնահարսն եւ զայսս պիղծս սրբէր, անդ իբրեւ զմարդ եւ զԱստուած. քանզի դեւն ի ձեռն մարդոյ Աստուծոյ լսէ եւ ելանէ ի մարդոյ։ 14 Իսկ ջերմանք եւ հիւանդութիւնք եւ վերնոտք եւ լուսնահարք` մարդոյ առանց դեղոց ոչ լսեն, իսկ Աստուծոյ ամենայն ցաւք լսեն եւ բժշկին. որպէս ի Կափառնաումն սաստեաց ջերմանն, եւ գնաց ի նմանէ։
    15 Արդ յայտնի է զի գոն դիւահարք, ոմանք ի ծածուկ եւ ոմանք յայտնի։ 16 Եւ են պատճառք մտի դիւին ի մարդն` մեղք. եւ մեղքն բազում մասամբ պաշտին ի մարդն, սրտմտական, ցանկական, ուրացական, ամբարտաւանական։ 17 Սրտմտականին պտուղ սպանութիւն, ցանկականին պոռնկութիւն, ուրացականին ստութիւն, ամբարտաւանականին ագահութիւն. չորքս այս միաբանին ընդ միմեանս եւ պատին զմարդովն եւ պատրաստին բնակութիւնք սատանայի. եւ անուանին սոքա գազանք բազմագլուխք, եւ կամք մի է ամենեցուն։ 18 Որ էանց զհետ ցանկութեան, պարարէ զմարմինն պէսպէս խորտկաւք եւ ազգի ազգի ըմպելեաւք, յանկողինս փափուկս ննջել խոզաբար. այնպիսիքն կատարեն զկամս ոչ զմիոյ եւ զերկուց, այլ զամենայն դիւաց, որով ծածկապէս եւ յայտնապէս հանեն զնա յԱստուծոյ։ 19 Իսկ որ չոգաւ զհետ սրտմտականին, հեռացաւ ի մարդկային բնութենէն, եւ նմանեցաւ չար գազանի ի մռնչել եւ յափշտակել, ի բեկանել զիւր մարմնակիցս, միանգամայն ապականել զպատկեր Աստուծոյ։ 20 Իսկ ուրացականն որ ծնաւ զստութիւն, եղեւ անաստուած, գործեաց առանց պատկառելոյ զամենայն չարիս. սա ոչ միայն դարան է դիւաց, այլ եւ կամակից չար կամաց նոցա։ 21 Իսկ որ յաճախեաց յամբարտաւանութիւն, սա է որ կատարեաց զկամս առաջին թշնամւոյն մերոյ` ընդ որ եմուտ մահ յաշխարհ եւ տարածեցաւ յամենայն մարդիկ։ 22 Եւ որ յայսոսիկ ըմբռնեալ են, ոչ ինչ փոյթ առնեն զանձանց բժշկութենէ. քանզի եւ ոչ դեւք յայտնի չարչարեն զնոսա, այլ ի ներքուստ հաշեն եւ մաշեն զանուրս ոգւոցն անմահութեան։
    23 Իսկ որ յայտնի յայսոյն պղծոյ լլկին, կամ երախայ կամ կնքաւոր, կամ արդար կամ մեղաւոր, կամ ծեր կամ տղայ, եւ ոչ ելանէ դեւն յումեքէ ի նոցանէ, երկու պատճառք երեւին յայսմ տեղւոջ, դիւին բռնութիւն եւ մարդոյն տկարութիւն. եւ տկար ոչ մարմնոյ զաւրութիւն ասեմ, այլ ոգւոյն անաւսրութիւն. եւ դիւին բռնութիւն ոչ անպարտելի զաւրութիւն է, այլ լրբութիւն։ 24 Եւ զաւրացուցանէ զդեւն մարդոյն անժուժութիւն. քանզի ցանկայ պէսպէս կերակրոց եւ ըմպելեաց, գծագրէ յիւր ոգիսն մարդն զաղտեղութիւն եւ զանհաւատութիւն։ 25 Բայց ես ասեմ` թէ բնականաբար եւ բարոյականապէս զոր կարէ տանել բնութիւն դիւին, հանապազ ցանկայ համոց կերակրոց եւ ըմպելեաց. իբրեւ իւր չիք ճաշակելիք եւ որովայն, նրբի սպրդէ մտանել ընդ կերակուրն ի սիրտ մարդոյն, եւ քարշէ հանէ յինքն զհամեղութիւնն եւ անյագ առնէ զմարդն յորկորստութիւն եւ առաւել յարբեցութիւն, իբրու թէ ի ձեռն մարմնոյն ինքն կերակրեսցի եւ ըմպիցէ։ 26 Եւ առնէ իւր բնակութիւն ոչ միայն զմարմնոյն թանձրութիւն, այլ եւ զնրբութիւն ոգւոյն. ուսուցանէ գործել զամենայն չարիս։ 27 Սա է որ ոչ թողու զմարդն մինչեւ յաւր վախճանին։
    28 Իսկ ուր դիպի մարդոյն առաքինութիւն կարծել որոշել յամենայն չարութենէ, զոր ոչ ինչ գիտիցեն ամենեւին մարդիկ` զի զարտաքոյս տեսանեն, եւ չարչարի այնպիսին ի դիւէն, եւ բազում անգամ վաստակաւք ոչ կարէ հալածել զդեւն յինքենէ, կարծեմ թէ դեւն տեղեկագոյն է ներքին գործոց նորա քան զմեզ` ըմբռնեաց զնա, կամ յառաջինն ստգտանելի երկեցոյց զնա, եւ կամ առժամայն ի վատթար խորհրդոց` յորմէ արկ ձեռն եւ սկսաւ չարչարել, արար զմարդն անհոգ հանգիստ։ 29 Ապա թէ մարդն յառաջագոյն անարատ էր, եւ առժամայն ի յստակ խորհուրդս, ահա յայտ եղեւ դիւին լրբութիւնն եւ անձանձրոյթ համբերութիւն։ 30 Աստ ոչ միայն ճնշել ի պահոց պիտի, այլ եւ սուրբ աղաւթս առ Աստուած, եւ ի բազում տեղիս` ուր սրբոց ոսկերք հանգուցեալ են` ուխտք եւ խնդրուածք, զի հեռասցի չարն ի մարդոյն։ 31 Ապա եթէ զայս ամենայն կատարեալ իցէ, եւ դեւն ոչ ելանէ ի նմանէ, եւ մարդն ոչ կասիցէ եւ թուլանայցէ յառաքինութենէ մինչեւ յաւր վախճանի իւրոյ, այնպիսումն ասեմ` եթէ երախայ է, կնիք տալ արժան է. եւ եթէ կնքաւոր է, աւրէնս։ 32 Զի զայնպիսի առաքինի այր դեւ յԱստուծոյ հեռացուցանել ոչ կարէ, այլ յաղթի պարտի եւ ամաչէ. որպէս երբեմն առ կատարեալ նահատակին, որոյ առաքինութիւնն մինչեւ ցայսաւր հնչէ յեկեղեցւոջ։ 33 Բայց այլոց դիւահարաց` որ պորտաբոյծք են, որ պարարեն զդեւն եւ զանձինս ի միասին, եւ անյագ են յանառակութիւն, եթէ երախայ իցէ` կնիք չէ արժան տալ, եւ եթէ կնքաւոր` աւրէնս, եւ վկայէ մեզ տէրունական հրամանն. Մի՛ տայք զսրբութիւն շանց, եւ մի՛ արկանէք զմարգարիտս առաջի խոզաց։
    34 Ապա եթէ ոք ասիցէ, տղայոց զի՞նչ մեղք էին, զի անդստին ի սկզբանն սկսաւ չարչարել զնոսա, զայս ասեմ` եթէ է ուրեք, զի Աստուած իբրեւ զմարդ դատի զաշխարհ, եւ է ուրեք իբրեւ զԱստուած. ուր ըստ գործոց հատուցանէ իբրեւ զմարդ, որ իշխէ դատել. իսկ որ չեւ ի մեղս եկեալ է, իբրեւ զկանխագէտ` զի արգելցէ ի չարէ։ 35 Տես իսկ զի աշխարհի աւրէնք թագաւորաց ի յանցաւորաց առնուն վրէժս, իսկ Աստուած ի յանցաւորէն եւ յազգէն. ի յանցաւորէն որպէս աւրէնսդիր, ի յազգէն իբրեւ զյառաջագէտ։ 36 Անորիշ հարցուածս եւ առանց զատուցանելոյ չիք պատասխանի. եթէ յախտէ՞ իցէ, եթէ յաշխարհէ. եթէ յախտէ` յո՛ր տիս հասակ լեալ իցէ, եւ զի՛նչ պատճառք յանցանաց են. եթէ ուրացող իցէ` ոչ մարթի, եթէ արիւնահեղ է` նոյն է, եթէ պոռնիկ իցէ, եթէ վրիպակաւ ի տղայութիւնն իցէ, իբրեւ եթէ միով ժամու եւ կամաւք ի զղջումն եկեալ իցէ, եւ յայնմ հետէ բազում առաքինութիւն ցուցեալ իցէ վկայութեամբ եղբարց եւ գլխաւորին, մերձեալ եւս իցէ ի ծերութեան ժամանակն, անձամբ անձին այնպիսւոյն չէ արժան յաւժարել ի ձեռնադրութիւն։
    37 Այլ վասն կարաւտութեան պիտոյից եւ վասն բազմաց աւգտի մերձաւորագիտացն բռնի արժան է ածել զայնպիսին յերիցութիւն. զի առաքինութեան ծնունդ է, լինի բազմաց բարեաց պատճառք։
    38 Ապա թէ ոմն լի հասակաւ էր եւ հասեալ ի չափ մտաց ճանաչել զչար եւ զբարի, եւ ընտրեաց զչարն եւ անարգեաց զբարին եւ անխտիր եղեւ ի պոռնկութիւն, եւ ապա կամ յամաւթոյ մարդկան, կամ ի բռնաւորի յերկիւղէ եկն յապաշխարութիւն, եւ արգելեալ խափանեցաւ յանառակ գնացից, մարդասիրութեամբ արժանի է մերձենալ ի սրբութիւնն, եւ զամենայն աւուրս կենաց իւրոց նովին կատարել յերիցութիւն։ 39 Ոչ անձամբ եւ ոչ այլով յորդորելով զնա չէ աւրէն ընդունել. ի մեղս անդ հայեսցին, եւ ի ժամանակս տիոցն` յորում գործեացն. եթէ յերախայութեան իցէ` ունի համարձակութիւն, եթէ ի կնքաւորութեան` զատուցեալ որոշեսցեն, եւ զառաքինութիւնն ընտրեալ փորձեսցեն, եւ զարժանաւորն յառաջ մատուսցեն. քանզի մարդիկ են, եւ յամենեսեան գոյ հոգի Աստուծոյ։
    40 Ապա թէ ոք վասն իւրոյ հպարտութեանն մարմնաւոր սէր ունիցի ընդ ումեք, մարմնասիրագոյն յանդգնի, եւ արհամարհէ զաստուածային կանոնական հրամանս, եւ զանարժան յառաջ մատուսցէ, եւ զմարդկային միտս գողանայ, եւ պատճառս զկանոնս ունի` թէ հրամայեն զապաշխարողս ընդունել ի ձեռնադրութիւն, եւ զայս եւս պարտ է նմա գիտել. զի Աստուած որ քննէ զգաղտնիս, ըստ ներքին գիտութեանն դատի զդատաստան. զի ոչ միայն յապաշխարողաց պիտի ընտրել եւ առնել զարժանն, այլ եւ յանապաշխարողաց. քանզի բազումք են որ յաչս մարդկան անմեղք երեւին, այլ ի գործ Աստուծոյ անպիտան, գիրգք, յիմարք, ցնորեալ, անսէր, ապուշք. թէ եւ անասնոց հովիւ արասցես, ոչ երբեք յառաջ անցեալ հանգոյց զմիտս հովուապետին։ 41 Իսկ զիա՞րդ արժան իցէ յայնպիսեացն յառաջնորդութիւն մարդկան, ասելով կեղծաւորութեամբ` թէ ոչ ինչ գիտեմ զյանցանս դորա։ 42 Վասն որոյ (որ) ետ առնել եւ որ արար, երկոքեան ընդ դատապարտութեամբ են յամենագէտ ատենին Աստուծոյ։
    
    
    
    
    ՎԱՍՆ ՀՈԳՒՈՑ ՄԱՐԴԿԱՆ ԹԷ ՈՒՍՏԻ ԳԱՆ, ԵՒ ՅԵՏ ԵԼԱՆԵԼՈՅ Ի ՄԱՐՄՆՈՑ ԱՌ ՈՎ ԵՐԹԱՆ, ԿԱՄ ԹԷ ԱՌԱՒԵԼ ԻՄԱՍՏՆԱՅՑԵՆ
    
    Զի գոն եւ հոգիք` զայս եւ բնութիւն մերոյ լինելութեանս ցուցանէ. քանզի կրկին է տեսակ մարդոյ, մին շարժէ եւ միւսն շարժի. շարժողն ունի զիմացական բնութիւն, եւ շարժեցեալն գործէ զսննդական տեւողութիւն. եւ է միութիւն յորժամ երկոքեան ունիցին զտնկեցութիւն. ապա թէ թողցէ շարժողն, անկեալ դնի մարմին անխլրտելի։ 2 Բայց աւրինադիրն մեր զհոգի մարդոյ փչումն Աստուծոյ ասէ. եւ նորուն ծանաւթ եւ բարեկամ ոմն մարգարէ իբրեւ յերեսաց Տեառն ասելով Հոգիք յինէն արձակին, եւ զամենայն շունչ ես արարի, ասէ Տէր. նովին հոգւով Ովսէէ մարգարէ ասէ. Ո՞վ հաստատեաց զհոգի մարդոյ ի նմա։ 3 Բարւոք է այն միաբանութիւն, զի առանց Աստուծոյ եղեալ եւ ոչ ինչ. այլ զորպիսութիւնն պիտի իմանալ։ 4 Զի արար Աստուած զարարածս գիտեմք` ոչ ի նիւթոյ եւ ոչ ի հատոյ իմիք էութենէ, քանզի անհատ բնութիւն իմանամք զԱստուած. իսկ արարածս հատկոտոր։ 5 Դարձեալ յոչնչէ ոչ կարեմք ասել զայս մեծ մարմինս արարածոյս, եւ ոչ ինքնաբոյս գոյացութիւն, նա եւ ոչ ի վարանս տարակուսի անկանիմք թէ ուստի՛ եղեւ բնական կամքն Աստուծոյ իմանալ եւ առնել ինչ. այլ միշտ Աստուած, միշտ արարող զաւրութիւն ընդ իւր։ 6 Եւ յորժամ կամեցաւն` նոյնպէս կամեցաւ. զոր ունէր յիմանալւոջն` էած ի գոյացութիւն, զի իմանալեաց իցէ արարիչ բնական իմացութիւն։ 7 Իսկ արարչական զաւրութիւնքն զիա՞րդ նիւթն անմարմին. իսկ արարչութիւնն զանմարմնոց եւ զմարմնացեալն ի բազմադիմի մասունս, յիւրաքանչիւր ի զարդս, զի իցէ ոստն մի, եւ ստեղն մի, եւ արմատն բազում, եւ յոստոց անտի բազմատեսակ շառաւիղք։
    8 Արդ որպէս վերագոյն ասացաք` յերկնէ երկնայինքն եւ յերկրէ երկրայինքս, եւ մարդ խառնուած յերկնէ եւ յերկրէ. անաւսրագոյնն յերկնէ, թանձրագոյնս յերկրէ։ 9 Զի թէ զգոյացութիւնս հրեշտակաց ծնունդ ասեմք երկնի, հրոյ եւ աւդոյ, որպէս եւ մեծն Դաւիթ ասէ, Ո արար զհրեշտակս իւր ի հոգիս եւ զպաշտաւնեայս անուանէ հուր կիզելոյ, ապա յայտ է եթէ ոգիք մարդկան ի նմին նիւթոյ գոյացեալք` կամաւք արարչին առաքին ի բնութիւն մերոյ լինելութեանս, ոչ հրեշտակացեալք եւ ոչ դիւացեալք ըստ ոմանց անուանելոյ, այլ միայն հոգիք եւ հոգիք մարդկան։ 10 Հոգիք հրեշտակաց պարզ բնութիւն, անմարմին, անյաւդ, անորակ, անքանակ, անձն կատարեալ. եւ կատարելութիւն անձին ոչ յումեքէ, այլ ինքնակատար էութիւն, կատարեալ գոյացութիւն։
    11 Իսկ ոգիք մարդկան գոյացութիւն պարզ, էութիւն յստակ, սուրբ, մաքուր, իմացական բնութիւն, ձեւ սկզբնատպին, հարկաւոր շարժմունք, վերաբերութիւն, անմահ տեւողութիւն, յարկակից մարմնոյ, միաբան որակութիւն, անձանձրանալի միութիւն, անբաժանելի մասունք, անհատ զաւրութիւն, անծերանալի յերկարութիւն, անտեղի բնակութիւն. յառաջ քան զգալն ի մարմին ի գոյացութիւն եղանութեանն` ունի իմացական, անքանակ. եւ ի մարմնի եղեալ զամենայնն ունի զիարդ որպէս կամի ախորժել։ 12 Եւ իմանի բնութիւն տարբերել ընդ մարմնոյն. բայց ես ասեմ ըստ բնութեան եւ ըստ բարոյական ձեւացելոյ հոգւոյս զառ ի միմեանց զմերձաւորութիւն։
    13 Գովի քնար, այլ ի ձեռն քնարահարին. գեղեցիկ են ձայնք երաժշտականք, այլ երաժշտականաւն. տեսեր զչքնաղ ինչ շինուած, ոչ ի նմին հարեր կացեր, այլ ճարտարապետին ետուր զգովութիւնն։ 14 Ապա թէ ոչ իցէ քնարն, չերեւի քնարահարն. սոյնպէս եւ ամենայն գործիք ձայնաւոր երգոցն ի ձեռն արուեստաւորին երեւին։ 15 Ապա թէ գործիքն ապականեալ իցեն, իբրեւ թէ որպէս փող ջախջախեալ, աղի խոնաւեալ, եւ ճարտարն առողջ եւ լի արուեստիւն եւ գիտութեամբ. ոչ կարէ ցուցանել զհանդէս առաքինութեան արուեստին. եւ գտանի ամենայն մասամբ ապականեալ ի գիտութեանն։ 16 Ապա թէ կատարեալք առ միմեանս հանդիպիցին, սփոփիչք եւ մխիթարիչք առ միմեանս հանդիպեսցեն բազմամարդոյ քաղաքաց, եւ պահի իւրաքանչիւր բնութիւնք զատ եւ որիշ խառն բնութեամբն։
    17 Ապա կարի գեղեցիկ մեր արարիչն զբնութիւն մարմնոյս հաստատեաց շինուած բաժանելի, եւ զգոյացութիւն հոգւոյս արար անբաժանելի բնութիւն. եւ միաբանեաց իբրեւ քնարահար ընդ քնարի, զի շարժեսցի եւ շարժեսցէ զակն ի տեսանել, զռընգունս ի հոտոտել, զքիմսն ի ճաշակել, զլեզու ի խաւսել, զխելսն յիմանալ։ 18 Զայս ամենայն զբազմութիւն մասանցս մարմնոյ շարժէ ի կենդանութիւն եւ ի գործառութիւն ցորքան ժամանակ միաբանութիւն է շարժողին եւ շարժեցելոյն։ 19 Ապա եթէ չբաւեսցէ` սա քակտեալ եւ նա ի բաց կացցէ, լռեալ դադարեալ լինի ամենայն բազմութիւն արուեստիցն. սա դառնայ յիւր բնութիւնս, եւ նա վերանայ յիւր կայանն. ինքն յինքեան իմանայ, ինքն յինքեան հանգչի, ինքն յինքեան առաւելու, ինքն յինքեան խնդայ, ինքն յինքեան տրտմի, ինքն յինքեան շարժի, ինքն յինքեան եւ դադարի, ինքն իւր բաւական ինքնագոյ իմացութիւն, ինքնալուր, ինքնատես։
    20 Իսկ եթէ ոք զտեղեաց կամ զկայենից հոգւոց կամեսցի գիտել, զհետ եկեսցէ բանից մերոց. մի՛ գետնաքարշ գնացիւք եւ մի՛ ծովական ճանապարհորդութեամբ եւ մի՛ առասպելական բարբանջմամբ, այլ ճշմարիտ վարդապետութեամբ վկայութեամբք սուրբ գրոց. ուր Առաքեալն յափշտակեցաւ, ուր պարգեւքն պատրաստեալ են. զոր մարմնաւոր զգայութեամբքս թարգմանել ոչ կարեմք, զանյաւդ տեղեացն` վերնոց քաղաք ասեմք, վերին Երուսաղէմ անուանեմք նմա, այլ ազատ բանակետղ. անդ բիւրաւորք հրեշտակաց, բանաւոր իմանալի, եւ ոչ զգալի հոգիք են անդ մարդկան։ 21 Այլ զարդարոցն կատարելոց կամիցիս գիտել, թանձրագոյն ասացից. յորմէ նիւթոյ առաւ, ի նմին եւ չոգաւ դադարեաց։ 22 Լուր եւ մեծին Սիմոնի վիմի յուսուցանելն մանաւանդ եւ զճարտարապետսն փիլիսոփայից. իբրեւ հաճեաց զմիտս նոցա արարչութեանն ճառիւք, ասաց եւ վասն հրեշտակացն կայանից` զսուրբ զանապական զանպղտոր զհողմսն վերինս, զոր եւ բանակետղ Առաքեալն անուանեաց։
    23 Ապա թէ ոք ի գրեալսն Մովսէսի ընթասցի, եւ փչումն յԱստուծոյ զհոգիս մեր ասիցէ, եւ զայն եւս իմասցի անկանել նմա ի մեծ վարանս տարակուսի, մինչեւ զանմարմին Աստուած ի ձեւս մարմնոյ ածել` փչելն որպէս թէ բերանով, ռընգամբք եւ շրթամբք, հարկ է եթէ ամենայն անդամքն զհետ գայցեն, զոր քաւ եւ մի՛ լիցի, եւ մի՛ ի միտս անգամ այս եկեսցէ ուրուք` զԱստուած ի կարաւտութիւն զգայական գործւոյ ածել. այլ իմասցուք զփչելն ոչ ի նմանէ ի նա, այլ նմա փչելն զնա հոգիացոյց, որպէս զանգոյսն գոյացոյց, որպէս զանհոգին հոգիացոյց եւ զկենդանութիւն եդ ի վերայ նորա։
    24 Զի եթէ յԱստուծոյ էութենէն փչումն ասէք, զի՞նչ պիտոյ էր լսել զձայնն Փչեաց յերեսս նորա շունչ կենդանի, եւ եղեւ մարդն ի հոգի կենդանի։ 25 Իբրեւ յայտնի է զաւրութիւն բանիդ, անուանեաց զառաջին արարչութիւնն հոգւոյն շունչ կենդանի իբրեւ զմի արարչութիւն. այլ վասն մեծախորհրդութեան` զի պատուականագոյն երեւեսցի մարդն յարարչութեանն` մեծարեաց զնա. իբր զի ստեղծ ձեռաւք զմարմինն, եւ բերանով զփչումն հոգւոյն։ 26 Քանզի աննախանձ է աստուածութիւնն եւ անչարակնութեամբ պարգեւասէր, ոչ ինչ դանդաղեցաւ անուանել զմեր բնութիւնս պատկեր աստուածութեանն. իբրեւ յայտնի է իմաստնոց եթէ ո՛րչափ հեռի են ի միմեանց մարդ եւ Աստուած` բնութեամբ։ 27 Ուստի եւ մեծ մարգարէն Եսայի ետես զԱստուած եւ հիացեալ զարհուրեցաւ. զզաւրութիւնսն պատմէ, զիսկութիւնսն լռէ. եւ գիտացեալ զմեր բնութիւնս` խոնարհութեամբ բարբառի. Յինէն արձակին հոգիք, եւ զամենայն շունչ ես արարի, ասէ Տէր։
    28 Ահա յայտ է արարչութիւն հոգւոյ. արձակին կամաւքն Աստուծոյ յանաւսր բնութենէ, որպէս վերագոյն ասացաք. կենդանածնեցան երկինք մաւտաւորս իմանալիս, եւ ոչ շաւշափելիս։ 29 Սոյնպէս եւ յորժամ արտաքոյ մարմնոյս եղեալ ոգիք, զամենայն արտաքնոց զգոյսն տեսեալ եւ ընդ նոսա լինելով` ոչ կարէ ի մարմնի լինել, եւ ոչ զպէտս մարմնոյ կատարել. որպէս հարկեալ էր յառաջագոյն ի բնութենէն չելանել ի մարմնոյն, նոյնպէս ոչ յետ ելանելոյն անկանել նմա ընդ մարմնական պիտոյիւք մինչեւ յաւրն յայն յորում յայտնեսցի արարիչն արարածոց։
    30 Բնութեամբ կրկին է տեսակ մարդոյ, մին կառավար եւ երասանակալ եւ ուղղիչ, եւ միւսն բնակարան բնակողին եւ շինած զարմանալի, անմահական հոգւոյն անուրանալի բնակարան. որով իմանալին ընդ մարմնականս ընդ այս կենցաղավարութիւնս սովաւ հաղորդի մնալով յուրախութիւնս, եւ տեսանելիս ընդ անտեսանելին հաղորդեալ` ոչ հեռանայ ի թանձրութենէ։ 31 Զի սա քաղաք է իշխանականին, դարմանաւոր, սննդական եւ կենդանի տաճար, այլ եղծանելի եւ արագալոյծ եւ առժամայն վայելչութիւն. իսկ տիրական` իբր զթագաւոր եւ տեսուչ եւ դատաւոր իրաւախորհողութեան, զի ոչ ունի պէտս առ դարման սննդեան. սակս այսորիկ եւ անապականելի եւ անապական. զսա աստուածային աւրինադիրն Մովսէս փչումն յԱստուծոյ ասաց։ 32 Արդ մի՛ ոք ծառայեսցէ բանին, այլ մտացն հնազանդեսցի. զի անհանճար խորհրդոյ է իմանալ փչումն յԱստուծոյ` բերանոյ եւ ռընգանց որոշեալ տեղի. ապա եւ այլն ի ներքս եկեալ լինին մասունք մարմնոյն, եւ զանմարմին եւ զանկարաւտն ընդ զգայականիս շինեալ կարաւտութեամբ։ 33 Այլ ի սա փչել զգոյացուցանողն հողմաշարժ կենդանութեամբ հաւանելի է. յորմէ եղեալ մարդն ի հոգի կենդանի` աստուածահրաշ միաւորութեամբն հաստատեալ ըստ եղութեան թագաւորական բանին թէ Ո հաստատեաց զոգի մարդոյ ի նմա։ 34 Այլ եւ արձակեալ որ ոչ հաստատեալ, զոր Երեմիաս ասէ. Կենդանի եմ ես, ասէ Տէր, զի հոգի յինէն ել. որով յայտ արար զնա միայն գոլ արարիչ բարեացն կամողաց։
    35 Աստուած անհատանելի բնութիւն է, ոչ ինչ հատեալ լինի յԱստուծոյ. եւ դարձեալ ոչ այլ ինչ յառաջն կայր նիւթ յորժամ ստեղծանէր զպատուական զայս հոգի. այլ եւ ոչ ինքնաբոյս եղեալ ըստ ինքեան, զի չէ ոք մշտնջենակից Աստուծոյ. զի ոչ է յումեքէ եղեալ. զնորա սահման լինելութեան ոչ ոք գիտէ. այլ սա ոչ է անխնդրելի, զի արարիչ սորա Աստուած է։ 36 Եւ զի երկնային է հոգւոյն բնութիւն, ցուցանէ զի ելանելով ի մարմնոյս` ոչ ստորիջէ յերկիր. այլ զբարձրանալոյ մայրածննդեան իւրոյ ցուցանէ զիմանալի երկիրն։ 37 Եւ որոշեալ մարմին յիմացականէն` ոչ վերաբերի ի գերակայն, այլ վայրիջի յերկիր ծնող իւր. յորմէ յայտ է թէ յախտականէս զախտաւորն ստեղծ Աստուած, եւ յանախտէ զանախտն. եւ յետ որոշման ոչ հեռանայ, այլ յիւրն երթեալ դադարէ ի տեղիս, ըստ բանին Գնաց մարդ ի տուն իւր յաւիտենից. եւ հոգին դառնայ առ Աստուած որ ետն զնա։
    38 Արդ երթեալ միայն ի լոյսն ուստի ծնաւ, զի լուծաւ ի կապաւոր մարմնոյն որպէս կապեալ ունէր միութեամբ։ 39 Զի որպէս քար մեքենայի յաւդ պարզեալ, զի յորժամ լուծանի` հասանի վաղվաղակի յերկիր ուստի առաւ, նոյնպէս եւ հոգին զի այժմ ծանրացեալ է քան զբնութիւնս աւդոց, իսկ ի միւսում խառնուածին դարձեալ զաւրանայ քան զնա, եւ առ ինքն վերամբարձեալ ձգի։ 40 Եւ է նա հուր, հողմ, լոյս. իսկ մարմին հուր, ջուր, աւդ, հող, հակառակախառն զուգակշիռ միութեամբ ընտանեցեալ, երկու` վերաբերական հանապազաթռիչ թեթեւութեամբ. իսկ երկու` վայրաբերք ծանրութեամբ մշտաշարժ երկրասողութեամբ. զի ոչ այլ ինչ քան զբնական իմաստութիւն Աստուծոյ իմանալ նիւթ արարելոյ այս է, զոր մշտնջենապէս յիմանալւոջն ունէր զիմացեալն. յորժամ կամեցաւ ի գոյութիւն ածել, սահմանեաց եւ եղեւ իբրեւ մայր իմանալին։ 41 Եւ երկու ի նմանէ երեւեցան ծնունդ, տեսանելի եւ իմանալի. եւ յերկոցունց եղեն բազում տեսակք, յանմարմնոյն անմարմինք եւ ի մարմնոյ մարմնաւորք, ոյք են հրեշտակք եւ մարդիկ։
    42 Մարդ յերկնէ է եւ յերկրէ խառնուած գեղեցիկ, զդէմսն ի միասին կապեալ արուեստաւոր իմաստութեամբն Աստուծոյ. պարզ եւ թեթեւագոյնն յերկնէ, ծանր եւ շարադրական յերկրէ։ 43 Զի թէ զայլ ազգաց զգայականաց զբնութիւն աստ իմանամք, սակայն ծառայականք եւ անհանճարք. իսկ իմանալիս այս ի մեզ վեհագոյն ազատ եւ անկարեկան նիւթից, մաւտաւոր Աստուծոյ բնութեանն, հրեշտականման եւ ի նոյն էութենէ, այլ ոչ հրեշտակ. այլ հոգի միայն եւ ընդ անարգ նիւթոյս կապեալ, եւ ի բարձանց եւ երկնային, հակառակ եւ երկմիտ եւ անընտանի ստորակայից, այլ հնազանդեալ կապանաւք մարմնոյ։
    44 Զի թէ զմարդկան հոգւոյ կամի ոք ուսանել զկայանս, մի՛ թանձրագոյն մտաւք հայիցի երկրաքարշ ախտիւք ծանրացեալ. այլ թռուցեալ ըստ սրբոյն Պաւղոսի որ ասէ` անճառելի տեղի, զոր դրախտ անուանեաց եւ երրորդ երկինս. այլ իմացեալ քան զվերին զայն եւ զհաստատութիւն։ 45 Արդ աստի յափշտակեալ հոգիս` ի հոգեւորականն եհաս կայանս, որ աստուածային պատմութիւն` վերին անուանէ Երուսաղէմ, ուր բիւր հոգիք արդարոց կատարելոցն ուրախանան, յառաջատես լեալ Աստուծոյ բարեացն. անպատմելի եւ անուշահոտ եւ լուսաւոր աւդն, յորս ոչ է այլախառնութիւն դառնութեան։
    46 Այլ ասացի պարզագոյն ինչ բանիւք, զի ուստի եղեն հոգիքն` առ իւրն երթեալ լինին ի բնակութիւն. եւ մարմին դարձեալ յիւր տեղին միանայ ազգակցեալ եւ յապականութիւն դարձեալ։ 47 Այլ անտեսանելին եւ անեղծական յառաւելատեսիլ փոփոխեալ, չունի պէտս առ մարմնականս առ այս կեանս, եւ ոչ կարաւտութիւն ի տեսութիւն. եւ ոչ կարող իսկ են եւ ոչ նոքա որ առաւելագոյն արժանաւոր եղեն պատուոյ` մարտիրոսքն։ 48 Նոքա յայտնիլ ումեք ոչ կարեն. ոչ ի։ 49 տ։ 50 գ։ 51 Ապա թէ անգոսնաբար ոք կամ անխրատ սովորութեամբ երազովք վարեսցի, վերստին անցանելով ըստ հեթանոսական սովորութեամբ, բազում են աւրինակք, որ մոգ քաղդէացիք աստեղագիտութեամբ աստուածածանաւթ, եւ բաբելացւոց գաւազանահարացն եւ լերդահմայ, եւ ընդ աջմէ ելանել հմայիցն հրէաստանի եւ Երուսաղեմի, զոր մտանել սրոցն ընդ Ռաբովթ որդւոցն Ամոնայ եկեալ ի գլուխ երկուց ճանապարհացն, երկու առաջք ի միոյ աշխարհէ, եւ ստութեամբ արդարացեալ լինին հմայքն մտանել սրոյն ի պարանոցն Ղովտայ խնդրէր զանիրաւութեան վրէժս ի նոցանէ։ 52 Այլ եւ կին ոմն վհուկ Սաւուղայ ճշմարտապատումն, եւ իղձն Բաղաամայ ի Միջագետաց մարգարէ ստուգատես. Երեմ ի հրէաստանէ բաբելոնացւոյն իմաստնէն ապրեցուցիչ երազահանութեամբ. եւ Յովսէփ երազատես եւ երազահան Փարաւոնի։ 53 Այլ այս ի բաց մերժեալ է յեկեղեցւոյ Քրիստոսի ըստ ճշմարտապէս գրոց. զի այս հեթանոսաց է եւ ոչ քրիստոնէից։
    54 Ապա թէ ոք այլանդակապէս ընդ այս մտածութիւնս անցանէ` աւտար խորհրդովք նշանադիրս գծել, կամ մարգարէանալ առ յապայսն եւ երազահմայ լինել, ցնորել մոլորութեան երազահան ստութեան, ընդ անկոխելին գնալ պողոտայ անքրիստոնէաբար, եւ բնական ի մեզ կիրսն ճշմարտութեան պատմել, որ լինի այս եւ վնասել խելապատակին ընդ վայրաբանութիւն, եւ հիւանդութեամբ բազում ինչ տեսեալ խաւսի անհանճարաբար, զոր եւ արբեցողաց իմն թուի շրջագայութիւն լինել երկրի զինքեամբք, եւ յայլայլեալ զգայութեանն ի ջերմութեանցն զայսպիսի սովորականութիւնն ի մեզ աւրինադրէ գործ ինչ լինել։ 55 Կամ զայն զոր դեւքն կերպարանեալ ի նմանութիւն մոլորեալ մեռելոց` զոր գիտակն էին ի կեանս մարդոյն, եւ զնոյն նմանեալ յայտնին ի տրտում երեսս կամ ի զուարթս իբրեւ պատուէր ինչ տալով եւ զգուշացուցանելով, որպէս թէ մեռեալն եւ սպանեալ մարմնոյ հոգիացեալ, եւ ի միասին գտեալ. զոր ոչ յաւգուտ, այլ ի վնաս եւ ի մոլորութիւն փութացեալ լինի, եւ նա զայն անուսումնաբար ճարտարութեամբ պատմէ, այն արտաքոյ է քրիստոնէութեան։
    
