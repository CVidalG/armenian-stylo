Յաղագս որ ինչ յետ քարոզութեանն Թադէոսի Առաքելոյ յերկրին Հայաստան աշխարհին կանոնք ժամանակագիր մատենից Ի ՔԱՐՈԶՈՒԹԵՆԷՆ Թադէոսի Առաքելոյ եւ նորուն յելից եւ ի մարտիրոսութենէն մինչեւ ի կատարումն վարդապետութեանն Գրիգորի եւ իւրոյ հանգստեանն եւ յառաքելասպան Սանատրկոյ արքայէն մինչեւ յակամայ հնազանդելն հաւատոցն արքային Տրդատայ եւ ի նորուն հանգիստն զանցեալ իրացն զառաջնոցն զվարսն լաւացն եւ որ զնոցուն հակառակ ընդդիմակաց այն ամենայն ի ձեռն այլոցն գրեցան Բայց եւ մեք ի մերում աստ եդաք փոքր ի շատէ ի կարգի պատմութեանս ոչ զանց արարեալ թողաք վասն պատշաճ իրաց կարգին Վասն զի է ինչ մեր պատմութիւն որ առաջին է եւ է ինչ որ վերջին է իսկ որ միջին ինչ եղեւ այն ի ձեռն այլոց գրել գրեցաւ Բայց զի մի ի միջի մերոյ պատմութեանս ընդհատ երեւեսցի հուն մի նշանակեցաք զօր օրինակ աղիւս մի կարգած ի մէջ որմոյն շինուածոյ ի կատարումն բովանդակութեան Այս ինչ որ ինչ յետ այսորիկ կարգի աստ պատմի աստէն առ սմին 
Յաղագս որ ինչ վասն մեծի քահանայապետին Գրիգորի եւ նոցունց շիրմանցն Արդ ի թագաւորութեանն Տրդատայ որդւոյն Խոսրովու լուսաւորութեամբ հաճոյական սիրով եւ աստուածպաշտութեանն հաւատոյ ծանօթութեամբ ի ձեռն Գրիգորի որդւոյն Անակայ մեծի քահանայի եւ որոյ ընդ նմին կրսեր որդին Արիստակէս հօրն էր գործակից եպիսկոպոսակից յամենայն ընթացս վարդապետութեան զամենայն աւուրս կենաց իւրոց մինչեւ յօրն քրիստոսակոչ հանգստեան իւրոյ Իսկ սոցա պատրաստեցան տեղիք բնակութեան եւ արժանի եղեալ շիրիմք հանգստեան մեծին Գրիգորի ի Դարանաղեաց գաւառին ի գիւղն որ անուանեալ կոչի Թորդան եւ սրբոյն Արիստակեայ որդւոյ նորա յետ խոստովանութեան մահուն իւրոյ եւ տարան զնա ի Ծոփաց գաւառէ եւ եդին զնա յԵկեղեաց գաւառի ի Թիլն աւանի ի կալուածս Գրիգորի հօրն իւրոյ 
Որ ինչ վասն թագաւորութեանն Խոսրովու որդւոյ Տրդատայ եւ Վրթանայ մեծի քահանայապետի որդւոյ Գրիգորի Ապա յետ այսորիկ թագաւորեաց Խոսրով Կոտակ թոռն Խոսրովու որդի քաջի եւ առաքինւոյն Տրդատայ արքայի Յաւուրս սորա եկաց եւ եղեւ քանանայապետ յաթոռն հօրն փոխանակ հօրն իւրոյ եւ եղբօրն իւրոյ երէց որդին Գրիգորի Վրթանէս Խաղաղութիւն եւ շինութիւն մարդաշատութիւն եւ առողջութիւն պտղաբերութիւն եւ ստացուածաշատութիւն եւ շահեկանութիւն եւ մեծն աստուածասէր պաշտօն ի հաճոյակատարն բարութիւն յամս յաւուրս սոցա աճել բազմացաւ Լուսաւորէր եւ առաջնորդէր նոցա սուրբն Վրթանէս իբրեւ զհայր իբրեւ զեղբայրն իւր իրաւունք եւ արդարութիւն ծաղկեալ էին ի դարուն յայնմ Զայնու ժամանակաւ երթեալ հասանէր եպիսկոպոսապետն Վրթանէս իմեծն յառաջին ի մայրն եկեղեցեացն Հայոց որ էր յերկրին Տարօնու ուր նշանօքն եղելօք կործանեցան բագինք մեհենիցն յայնժամ վաղ եւս առ մեծաւ քահանայապետաւն Գրիգորիւ Սա երթեալ կատարէր անդ ըստ հանապազ սովորութեանն զտեառնն զխաչական զփրկութեանն զպատարագն գոհութեան զհաղորդութիւն չարչարանաց յիշատակի զկենդանարարն եւ զազատիչն զմարմին եւ զարիւն աստուածորդոյն տեառն մերոյ Յիսուսի Քրիստոսի Քանզի այնպէս իսկ սովոր էին եպիսկոպոսապետքն Հայոց հանդերձ թագաւորօք եւ մեծամեծօքն նախարարօքն եւ աշխարհախումբ բազմութեամբ պատուել զնոյն տեղիս որ յառաջ էին տեղիք պատկերաց կռոցն եւ ապա յանուն աստուածութեանն սրբեցան եւ եղեն տուն աղօթից եւ տեղի ուխտից ամենայն ումեք Մանաւանդ յայն ի գլխաւոր տեղին յեկեղեցին ժողովել ի յիշատակ սրբոցն որ էին անդ կատարել անդ ամի ամի եւթն անգամ որք զնոյն ունէին սովորութիւն առաւել եւս ի մեծի մարգարէարան մատրանն Յովհաննու Սոյնպէս եւ յառաքելարանս տեառնաշակերտացն սոյնպէս եւ ի վկայարանս մարտիրոսացն ամի ամի ժողովեալք զօր տօնին յիշատակի նոցա վարուց գործոց կենաց քաջութեան խմբեալ ցնծային Իսկ դէպ իմն լինէր ի ժամանակին յորում մեծ քահանայապետն Վրթանէս երթեալ շրջէր առանձինն սակաւուք կատարել զպատարագն օրհնութեան Արդ որք միանգամ զհնութիւն կռապաշտութեան հեթանոսութեան զնոյն սովորութիւն մինչեւ ցայնժամ եւս ունէին գաղտնի ի մի միաբանութիւն ժողովեալք հասանէին իբրեւ հազարք երկու խորհուրդ եդեալ ընդ միմեանս սպանանել զքահանայապետն Աստուծոյ զՎրթանէս Բայց ունէին եւ սակաւ մի խորհուրդ համարձակութեան ի կնոջէ թագաւորէն զայն գործել վասն զ ի յանդիմանէր զնա սուրբն վասն գաղտնի շնութեան գիջութեան բարոյից պոռնկութեան Եւ հասեալ պատէին զմեծ քաղաքորմն եկեղեցւոյն Աշտիշատու Մինչ դեռ նա ի ներքս մտեալ զպատարագն կատարէր արտաքուստ բազմազօրուն փակեալ պաշարել կամեցան Որոց առ հասարակ որք ի գնդին էին բազուկք իւրաքանչիւր յետս դարձեալ ի վերայ իւրաքանչիւր թիկանց առանց իրիք կապելոյ սքանչելապէս կապեալ լինէին Այսպէս պաշարեալք ընկապճեալք գերեալք վանեալք կծկեալք ամենեքեան առ հասարակ յերկիր անգեալք անբարբառ կային անխաղացք ի տեղւոջէն որք էին տոհմք եւ ազգք աշխարհակերք աշխարնաւերք ժանդագործք քրմացն Արդ այնպէս պաշարեալք դիզեալ կային ամբոխն ի գաւթի եկեղեցւոյն զորս ելեալ իւր իսկ ինքնին Վրթանէս մատուցեալ հարցանէր զնոսա եթէ դուք ոյք էք կամ ուստի գայք կամ զո խնդրէք կամ ուստի եկիք Իսկ նոցա զարդարն սկսեալ խօսել խոստովան լինէին եթէ եկաք զի աւերեսցուք զտեղիս եւ զքեզ սպանցուք հրամանաւ համարձակեալ ակնարկելով մեծին Հայոց տիկնոջն այլ տէր Աստուած զզօրութիւնն իւր յայտնեաց եւ եցոյց մեզ թէ ինքն միայն է Աստուած եւ այժմ ծանեաք եւ հաւատացաք եթէ նա միայն է Աստուած Արդ այսպէս կամք աւասիկ կծկեալք զի եւ շարժել անգամ ոչ կարեմք ի տեղւոջէս Իսկ երանելին Վրթանէս զբանն վարդապետութեանն ի մէջ առնոյր հաստատէր զնոսա ի հաւատսն ի մի տէր Յիսուս Քրիստոս շատ ինչ խօսէր ընդ նոսա Ապա աղօթս մատուցանէր եւ խնդրէր յԱստուծոյ բժշկէր եւ արձակէր զնոսա յաներեւոյթ կապանացն եւ յանհնարին կծկութենէ տանջանացն Եւ նոքա իբրեւ փրկեցան յայնմանէ ապա առ հասարակ անկանէին առաջի նորա եւ խնդրէին ապաշխարութեան զդեղն եւ նա տայր ժամանակ սահմանեալ ապաշխարութեան Եւ ուսեալք զհաւատսն միասնական սուրբ երրորդութեանն եւ ապա մկրտէր իբրեւ հազարս երկուս թող զկանայս իւրեանց եւ զմանկտի եւ այսպէս ի հաւատ խառնէր եւ արձակէր սրբեալս եւ հաւատացեալս 
Յաղագս երկուց տոհմանցն որք անզաւակեցան Մանաւազեանքն եւ Որդունիք ի մէջ Հայաստան աշխարհին Եւ զայն ժամանակաւ յարեաւ խռովութիւն մեծ յաշխարհին Հայոց զի մեծ նախարարք եւ իշխանք երկու գաւառակալք աշխարհատեարք անգանէին ընդ միմեանս մեծաւ ոխութեամբ յարուցին կռիւ եւ տային ընդ միմեանս մարտ պատարազմի առանց իրաւանց Եւ պղտորէին զմեծ աշխարհն Հայոց իշխանն Մանաւազեան տոհմին եւ միւս եւս նահապետն Որդունւոց տոհմին Կռուեցան ընդ միմեանս մեծաւ պատերազմաւ եւ բազում մարդկան լինէր ծախումն կոտորածոյ Ապա առաքեցին թագաւորն Խոսրով եւ մեծ եպիսկոպոսապետն Վրթանէս զպատուական զմեծ եպիսկոպոսն Աղբիանոս ի մէջ նոցա խօսել ի հաշտութիւն խաղաղութեան Երթեալ հասանէր ի մէջ նոցա երանելին Աղբիանոս զնոսա ուղղել նուաճել ընդ միմեանս հաշտեցուցանել Անարգեցին զնա եւ ոչ լուան բարեխօսութեանն եկելոյն անգոսնեցին զյղելիսն եւ մեծաւ թշնամանօք արձակեցին զեպիսկոպոսն եւ առնուին աւերէին զտունն արքունի Եւ զայրացեալք խստութեամբ հապճեպ տային ընդ միմեանս մարտ պատերազմի Ապա մեծ ցասմամբք եւ բազում սրտմտութեամբ արձակեաց թագաւորն ի վերայ նոցա զՎաչէ որդի Արտաւազդայ զնահապետ Մամիկոնեան տոհմին յազգէ սպարապետութեան Հայոց զմեծ զօրավար զօրաց իւրոց սատակել կորուսանել զազգսն երկոսեան Ապա երթեալ հասանէր ի վերայ նոցա զօրավարն Վաչէ հարկանէր վանէր զազգսն երկոսեան եւ ոչ թողոյր զերկոցունց տոհմացն զորձ կորիւն եւ ոչ զմի եւ ինքն դառնայր առ արքայն Խոսրով թագաւորն Հայոց եւ առ եպիսկոպոսապետն Վրթանէս Եւ ետ զաւանն եւ զբուն գահոյից գեւղն նահապետին Մանաւազենից եպիսկոպոսին Աղբիանոսի յեկեղեցի զՄանաւազակերտ ամենայն սահմանօքն եւ գաւառակաւն հանդերձ որ շուրջ զնոքօք էր որ կայ ի կողմանս գետոյն Եփրատայ Եւ ետուն զբուն գեւղի Որդունւոց որոյ անուն էր Որդորու ուստի եպիսկոպոս Բասանու ամենայն սահմանօքն հանդերձ որ ինքն իսկ է յերկրին Բասանու 
Յաղագս որդւոց քահանայապետին Վրթանայ որոց անուանք էին երիցուն Գրիգորիս եւ երկրորդին Յուսիկ Այս Վրթանէս եւ Արիստակէս որդիք էին մեծի քահանայապետին Գրիգորի եւ էր Արիստակէս կուսան սուրբ ի մանկութենէ զի թէպէտ եւ կրսեր որդի էր կանխաւ եհաս յաթոռ հայրենի եպիսկոպոսութեան Իսկ Վրթանէս էր ամուսնացեալ եւ անորդի եւ բազում ժամանակս խնդրէր նա յԱստուծոյ զի մի զրկեսցի նա յօրհնութենէն զաւակի այլ ի պտղոյ նորա կացցէ առաջի նորա ի պաշտօն տեառն Եւ ի ծերութեան նորա լուաւ տէր աղօթից նորա յղացաւ ամուսին նորա եւ ծնաւ երկուս որդիս երկուորեակս եւ կոչեաց զանուն երիցուն յանուն հօր իւրոյ Գրիգորիս եւ երկրորդին Յուսիկ որք սնան զառաջեաւ թագաւորին Հայոց եւ ուսման գրոց փոյթ ի վերայ կալան ուսուցանել զնոսա Ապա երէց որդին Գրիգորիս եհաս յեիսկոպոսութիւն կողմանց Աղուանից եւ Վրաց վասն հոգեկիր առաքինի արգասեացն բարեհասակ եւ զգիտութիւն Աստուծոյ յանձին կրելով Ոչ ամուսնացաւ նա այլ ի հնգետասանամենից եհաս յաստիճան եպիսկոպոսութեան աշխարհին Վրաց եւ Աղուանից այս ինքն սահմանացն Մազքթաց Երթեալ նորոգեաց անդ զեկեղեցիսն լուսաւոր կարգօք առաջնոյն Գրիգորի հօրն գործոցն նմանեալ Իսկ զՅուսիկ սնուցանէր Տիրան որդի թագաւորին Խոսրովու եւ ետ արքայորդին Տիրան զդուստր իւր կնութիւն Յուսկանն որդւոյ Վրթանիսի Եւ մինչ դեռ մանուկն էր յետ միանգամ յառաջնում գիշերին մտանելոյ յղացաւ կինն Եւ իսկ եւ իսկ ետես ի տեսլեանն զի երկու էին մանկունքն եւ ոչ հաճոյ ի պաշտօն տեառն Աստուծոյ եւ զղջացաւ զամուսնանալն Լայր եւ աղաչէր զԱստուած եւ ապաշխարէր մեծաւ տառապանօք Եւ յամուսնանալն բռնադատեցաւ ի թագաւորէն իբրեւ զմանուկ սակայն եւ այն ըստ Աստուծոյ շնորհացն գործէր զի որք առ յապայն յառնելոց էին ի նմանէ հովիւքն գլխաւորք որք յօգուտ աշխարհին եւ ի շահ մշակութեան եկեղեցեաց յաւետարանական հրամանացն սպասաւորել Այլ սակայն նա ըստ այն մի գիշերն այլ ոչ եմուտ առ կինն իւր եւ ծնաւ կինն երկաւորիս որպէս եւ ետես ի տեսլեանն յառաջագոյն եւ կոչեցին զանուն առաջնոյն Պապ եւ զերկրորդին Աթանագինէս Եւ յետ միոյ գիշերոյ ի կինն մերձենալոյ այլ ոչ եւս մերձեցաւ ի նա վասն առաքինութեան մանկութեան իբրեւ ոչ եթէ զամուսնութիւնն ինչ աղտեղի համարէր այլ կասկածէր նա ի տեսլենէն զոր ետես եթէ ընդէր բնաւ ի նմանէ այնպիսի զաւակ անպիտան ծնանիցի Քանզի ոչ երկրաւոր զաւակի ցանկացեալ էր այլ այնպիսումն որ ի սպասաւորութիւն սպասու պաշտաման ծառայութեան տեառն Աստուծոյ կացցեն Եւ զամենայն իսկ զերկրաւորս առ ոչինչ համարեալ ոչ լաւ համարեցաւ զանցաւորս այլ զվերինն երկնակեաց կենացն ցանկացեալ հայէր Լաւ համարէր զծառայելն միայն Քրիստոսի անձին փառս համարէր ոչ ինչ ածէր ընդ միտ զսէր թագաւորին կամ ի նմանէ կուսէ զպատուեալն կամ զմեծութիւն կամ զնդանութիւն փեսայութեան թագաւորին այլ յայնմ ամենայնէ ուրացեալ հրաժարէր եւ օտարոտիս եւ գարշելիս եւ պատրանս համարէր Եւ յետ առաջնոյն այլ ոչ եւս խաբեցաւ երբէք ուրեք իբրեւ զմանուկ այլ հայրական միտս զծերական հանճարոյն ստացեալ զխրատն իմաստութեան անմահութեան Լաւ համարեցաւ զնախատինսն Քրիստոսի քան զմեծութիւն թագաւորացն զճգունս վարուց ընդրեալ անձին իւրոյ յերկոտասանամենից եւ ի վեր առաքինանայր Որ իւրոյ հարցն նմանեալ եւ զեղբօրն իւրոյ Գրիգորի զօրինակ բերէր անձին իւրոյ զքրիստոսեան լուծն առանց ամենայն յապաղութեան ձգէր մինչեւ ի վաղջան Բայց վասն զի թշնամանացեալ էր տուն թագաւորին ընդ նմա եւ մինչ դեռ վասն այնորիկ զզուէին զնա աներք նորա մեռաւ կին նորա ազատեալ լինէր Յուսիկ ի յաներոյն Եւ մինչ նա հոգացեալ վասն իւր ծննդոց մնացելոց զաւակին եւ վասն այսորիկ հոգալով կայր յաղօթս առ տէր եւ երեւեցաւ նմա հրեշտակ տեառն ի տեսլեանն եւ ասէ ցնա Յուսիկ որդի Գրիգորի մի երկնչիր զի լուաւ տէր աղօթից քոց եւ ահա ծնցի ի քո զաւակացդ այլ զաւակք Զի լիցին նոքա ի լուսաւորութիւն գիտութեան եւ աղբեւրք հոգեւոր իմաստութեան Հայաստան աշխարհիս Եւ ի նոցանէ բղխեսցեն շնորհք պատուիրանացն Աստուծոյ եւ խաղաղութիւն բազում եւ շինութիւն եւ հաստատութիւն բազում եկեղեցեաց ի տեառնէ նոցա տացի բազում յաղթութեամբ եւ մեծաւ զօրութեամբ եւ բազում մոլորեալք դարձցին ի ճանապարհս ճշմարտութեան որով եւ Քրիստոս բազում լեզուօք փառաւորեսցի նոքօք Որք սիւնք եկեղեցեաց լինիցին եւ մատակարարք բանին կենաց եւ հիմունք հաւատոց պաշտօնեայք Քրիստոսի եւ արբանեակք հոգւոյն սրբոյ զի ուստի հիմն իցէ շինուածոյն եւ կատարն անտի լինիցի Եւ բազում տունկք պտղաբերք եւ շայեկանք եւ օգտակարք ի հոգեւոր դրախտին ի նոցա մշակութեանն աջոյն տնկեսցին եւ ընկալցին զօրհնութիւն յԱստուծոյ Իսկ որք ոչն կամիցին տնկել նոքօք եւ ի նոյն հոգեւոր ցօղոյն գիտութենէ ըմպել խոտան գտանիցին մերձեալք յանէծս եւ վաղջան նոցա լիցի յայրումն հրոյն Բազում անգամ վասն տեառն լինիցին նոքա ի հեռ եւ ի նախանձ յանարժանացն այլ կացցեն ի հաւատս անշարժ իբրեւ զվէմ եւ յաղթեսցեն նոցա համբերութեամբ բազմաւ Եւ յետ նոցա թագաւորեսցէ ստութիւն յապարասան յանձնասէր յարծաթասէր ի մտախաբ յանպատսպարան յանպիտան ի սուտակ եւ ի բանսարկու մարդկանէ եւ ապա եթէ ոք գտցի որ եւ արասցէ ունել զուխտ հաստատութեան հաւատոյ հազիւ հազիւ Եւ զայս ամենայն լուեալ մանուկն Յուսիկ ի հրեշտակէն մխիթարութեամբ մեծաւ գոհանայր զտեառնէ Աստուծոյ որ արժանի արար զնա այսպիսի յայտնութեան պատասխանւոյն եւ զամենայն աւուրս կենաց իւրոց գոհանայր եւեթ յամենայն ժամ անդադար 
Յաղագս Գրիգորիսի որդւոյ Վրթանայ եւ նորուն վախճանին եւ տեղին ուր եդաւն Այլ վասն Գրիգորիսի եպիսկոպոսի որդւոյ Վրթանայ եղբօրն Յուսկան որ կաթողիկոսն էր կողմանցն Վրաց եւ Աղուանից իբրեւ եկաց սա յիւրում պաշտամանն մինչ դեռ մանուկն եւս էր շինեաց նորոգեաց զամենայն եկեղեցիս կողմանցն այնոցիկ եւ ձգեցաւ ի գաւառակողմանցն Ատրպատականի քարոզ ճշմարտութեան հաւատոցն Քրիստոսի լինէր նա եւ առաջի իսկ ամենեցուն էր սքանչելի եւ զարմանալի խստագոյն եւ դժուարագոյն անհամարք ծանրաբեռն վարուցն կրթութիւնք խստամբերութեանն պահօք եւ սրբութեամբ տքնական հսկմամբ անձանձրոյթ աղօթիցն ջերմութեան առ տէր Աստուած կանխելոյ վասն ամենայն մարդոյ Զաւետարանական ընթացսն եւ զվերակացութիւն եկեղեցւոյ սրբոյ շնորհօքն Աստուծոյ առանց պակասութեան տանէր առաւել եւս փութայր գուն եդեալ յորդորելով զամենեսեան առ ի բարեացն քաջալերութիւն զցայգ եւ զցերեկ պահօք եւ աղօթիւք եւ ուժգին խնդրուածովք եւ բարձրակալ կատարման հաւատովքն մերձաւորաց եւ հեռաւորաց զհոգեւոր եռանդն ածէր իբրեւ զպատերազմասէր նահատակ միշտ զանձն ի կրթութիւն եւ ի պատրաստութեան ունէր ամենայն փորձութեանց եւ վշտաց առ ի տալ պատասխանի ամենայն համարձակութեամբ վասն ճշմարտութեան հաւատոցն մարտնչել որ վասն Քրիստոսի Եւ իբրեւ ուղղեաց նորագեաց զամենայն եկեղեցիս կողմանցն այնոցիկ եհաս նա մինչեւ ի ճամբար բանակին արշակունւոյ արքային Մազքթաց որոյ անուն իւր Սանէսան կոչէր Քանզի եւ նոցա եւ Հայոց թագաւորացն մի ազգաւորութիւն էր տոհմին բնութեան Եւ երթեալ յանդիման լինէր թագաւորին Մազքթաց իշխանին բազմութեան զօրացն Հոնաց եւ եկաց առաջի նոցա սկսաւ քարոզել եւ աւետարանել նոցա զՔրիստոս Ասէ ցնոսա թէ ծաներուք զԱստուած Լուան եւ ընկալան զառաջինն եւ հնազանդեցան Ապա սկսան քննել զօրէնսն Քրիստոսի եւ ուսան ի նմանէ թէ ատելի է Աստուծոյ աւարառութիւն եւ յափշտակութիւն սպանութիւն ագահութիւն այլազրկութիւն զայլոցկերութիւն ցանկութիւն այլոց ստացուածոց Ապա այսպիսի իմն իրօք իբրեւ լուան զայրացան ընդ բանս նորա եւ ասեն Զի ոչ յափշտակեսցուք զի ոչ աւարեսցուք զի ոչ առցուք զայլոյ իւ կեցցուք այսչափ անչափ զօրաց բազմութիւնք Եւ թէպէտ բիւրաւոր բանիւք բարեօք կամէր հաճել զսիրտս նոցա ոչ ինչ կամէին ունկնդիր լինել այլ ասէին ցմիմեանս Եկեալ այսպիսի բանիւք կամի ի քաջութենէ որսոյն կենաց մերոց խափանել զմեզ իսկ եթէ սմա լուիցուք եւ դարձցուք յօրէնս քրիստոնէութեան իւ կեցցուք զի ոչ յերիվար հեծցուք ըստ բնութեան օրինաց սովորութեանց մերոց Այլ ասէին այս խորհուրդ Հայոց թագաւորին է զսա յղել առ մեզ զի այսու ուսմամբ խափանեսցէ զմեր արշաւանս ասպատակութեան հինի յաշխարհէն իւրմէ այլ եկայք զսա պակասեցուսցուք ի միջոյ եւ մեք ի Հայս արշաւեսցուք աւարաւ զմեր աշխարհս լցցուք Ապա շրջեցաւ թագաւորն եւ լուաւ բանից զօրացն իւրոց եւ կալան ձի մի ամեհի կապեցին կախեցին զմանուկն Գրիգորիս զագւոյ ձիոյն եւ արձակեցին ընդ ծովեզեր դաշտին հիւսիսական ծովուն մեծի արտաքոյ իւրեանց բանակին ի դաշտին Վատնեայ Եւ այսպէս սպանին զառաքինի քարոզն Քրիստոսի զմանուկն Գրիգորիս Եւ ապա բարձին զնա որք ընդ նմա երթեալ էին ի գաւառէն Հաբանդայ եւ բերին ի գաւառն իւրեանց ի կողմանս Աղուանից ի սահմանս Հայոց ի Հաբանդ ի գեօղն որ անուանեալ կոչի Ամարազ Եւ եդին զնա առ եկեղեցեաւն զոր շինեալ էր առաջնոյն մեծին Գրիգորի հաւուն Գրիգորիսի քահանայապետին մեծի աշխարհին Հայաստան երկրին Եւ ամ յամէ աշխարհաժողովուրդք ի մի վայր ժողովեալ կողմանցն այնոցիկ եւ աշխարհաց գաւառացն այնոցիկ զսորա զօր տօնին զյիշատակ քաջութեանն ցնծան 
Յաղագս մարտի պատերազմին հինին եկելոց յարշաւանաց թագաւորին Մազքթաց յաշխարհն իշխանութեան Հայոց թագաւորին եւ կամ որպէս սատակեցաւ նա զօրօքն իւրովք հանդերձ Յայնմ ժամանակի թագաւոր Մազքթաց Սանէսան անհնարին նիւթեաց զսրտմտութիւն ոխութեան ընդ իւրում ազգակցին Խոսրովու արքային Հայոց եւ գումարեաց ժողովեաց զամենայն զօրս Հոնաց եւ Փոխաց Թաւասպարաց Հեճմատակաց Իժմախաց Գաթաց եւ Գղուարաց Գուգարաց Շչբաց եւ Ճղբաց եւ Բաղասճաց եւ Եգերսուանացն եւ այլոց խառնաղանճ բազմութեամբք անթիւ բանակն վաչկատուն զօրութեանց որում միանգամ ինքն իշխէր զօրացն բազմաց Եկն անց ըստ իւր սահմանն ընդ գետն մեծ ընդ Կուր եւ եկն տարածեցաւ ելից զերկիրն Հայոց աշխարհին Եւ չգոյր թիւ բազմութեան հեծելազօր գնդացն եւ ոչ համար շերտաւոր հետեւակ զօրուն զի եւ ինքեանք զինքեանս զիւրեանց զօրսն թուել ոչ կարէին Բայց ուր լինէր հանդէս ի նշանաւոր տեղիս գնդի գնդի դրօշու դրօշու վաշտուց վաշտուց յերեւելի յերեւելի տեղեաց մէն մի բռնաքար առ այր հրամայէին զի բերցեն ընկեսցեն շեղջ կուտել զի որչափ լիցի այնու երեւեսցի նշանակ բազմութեանն առ իմանալ առ վաղիւ անցելոց իրացն ահաւորութեան նշանակ Եւ ընդ որ միանգամ անցանէին այսպէս թողուին յամենայն ճանապարհակիցս ի վերայ անցից պողոտայից Եւ ելին լցին ծածկեցին զամենայն երկիրն Հայոց քանդեցին գերեցին առ հասարակ աւերեցին սփռեցան տարածեցան զսահմանօքն լի եւ լի ծաւալեցան մինչեւ ի փոքր քաղաքիկն Սատաղու եւ մինչեւ ի Գանձակ սահմանս ատրպատական խաղացուցին ի մի վայր ժողովեցին ի ժամադիր կողմանս յԱյրարատեան գաւառին բանակ մեծ լինէր Եւ խոյս ետ թագաւորն Հայոց Խոսրով յիւրմէ եղբարցն նոյն ի Սանէսանայ յարքայէն Մազքթաց եւ անկան յամուր բերդն Դարեւնից յերկիրն Կովգայ եւ ընդ նմա ծերունին Վրթանէս եպիսկոպոսապետն Հայոց Ապա առնուին պահս պահել եւ խնդրել յԱստուծոյ զի փրկեսցէ զնոսա յայնմ ի դառն դահճէն եւ սկսան խնդրել ի տեառնէ Աստուծոյ Եւ նա ծածկեալ բռնացեալ ունէր զերկիրն առ հասարակ իբրեւ տարի մի Ապա եկն եհաս Վաչէ որդի Արտաւազդայ ի Մամիկոնեանն տոհմէն զօրավար ամենայն Հայոց մեծաց Զի երթեալ էր նա ի ժամանակին յայնմիկ զերկայն ճանապարհս ի կողմանս Յունաց Ապա ժողովեաց նա զամենայն քաջս քաջս նախարարացն եւ գունդ կազմէր բազում յոյժ եւ հասանէր անկանէր ի վերայ բանակին յառաւօտուն ժամուն այգանալոյն պաշտամանն զի բանակեալ էին նոքա ի լերինն որ կոչի Ցլու գլուխ եւ առ հասարակ ընդ սուր հանին զամենեսեան եւ ոչ մի ոք ոչ ապրեցուցանէր եւ դարձուցանէր զբազմութիւն գերեացն Եւ յետ այսորիկ առնոյր զաւարսն խաղայր գնայր երթայր իջանէր ի դաշտն Այրարատեան գաւառին երթայր գտանէր զՍանէսան թագաւորն Մազքթաց բուն գնդաւն անթիւ անհամար զօրօքն հանդերձ ի Վաղարշապատ քաղաքի Առեալ զգունդն Վաչէ եւ յանկարծակի յարձակեցաւ ի վերայ քաղաքին եւ մատնեաց զնոսա տէր ի ձեռս նորա Եւ իբրեւ տեսին զնա յարձակեալ ի վերայ իւրեանց փախեան ելին ի քաղաքէ անտի յառապարն ի կողմն յՕշական բերդին եւ զանապատն եւ զքարուտ տեղիսն ապաւէն իւրեանց համարեցան եւ լինէր սաստիկ պատերազմ յոյժ յոյժ Եւ նիզակակիցք զօրավարին Հայոց որ էին Բագրատ բագրատունի Մեհունդակ եւ Գարեգին ըռշտունիք եւ Վահան նահապետն ամատունեաց տոհմին եւ Վարազ կամինական հասանէին հարկանէին սատակէին զօրսն Ալանացն եւ Մազքթացն եւ Հոնացն եւ զայլոց ազգացն եւ լնուին զդաշտն առապարացն առհասարակ դիակամք մեռելոց մինչ զի իբրեւ զգետ յարուցեալ երթայր արիւնն անհնարին եւ ոչ լինէր թիւ զօրացն մեռելոց Եւ զմնացեալսն սակաւս առաջի իւրեանց հալածականս տանէին մինչեւ յաշխարհն Բաղասճաց եւ զգլուխն Սանէսանայ մեծի թագաւորին եկին բերին առաջի արքային Հայոց Սակայն իբրեւ ետես լալ սկսաւ ասէ Եղբայր իմ էր ազգաւ արշակունի Ապա եկեալ էր արքային ի տեղի ճակատուն եւ ընդ նմա մեծ եպիսկոպոսապետն Հայոց եւ տեսին զկոտորածն զօրացն հարելոց զի նեխէր երկիրն ի հոտոյ մեռելոցն Ապա ետուն հրաման զուգազ հանել յաշխարհէ եւ անդէն ծածկել քարակարկառ վիմօք զի մի ի շարաւոյ հոտոյն մեռելոտի ոսկերացն երկիրն պղծեսցի Եւ դադարեաց երկիրն ի խաղաղութեան ամս հարուստ մի եւ այսպէս վրէժ սրբոյն Գրիգորիսի խնդրեցաւ ի թագաւորէն Սանէսանայ եւ ի բանակէ նորա զի ոչ մնաց ի նոցանէ եւ ոչ մի 
Յաղագս մայրեացն տնկելոց եւ պատերազմացն ընդ Պարսս եւ ազգահատութեան տան նախարարացն տոհմին Բզնունեաց Եւ իբրեւ առ ժամանակ մի խաղաղացաւ երկիրս Հայոց ապա ետ հրաման թագաւորն Հայոց Խոսրով տալ պարգեւս արանցն քաջացն որ վաստակեցին նմա եւ փոխանակեցին զանձինս իւրեանց փոխանակ աշխարհին Հայոց մեծաց յամենայն ի մարտ ճակատուցն պատերազմաց Եւ ետ Վաչէի զօրավարի զականս Ջանջանակին եւ զՋրաբաշխիս եւ զՑլու գլուխ ամենայն գաւառակօքն հանդերձ նոյնպէս եւ այլոց նախարարացն մեծամեծ պարգեւս Եւ ետ հրաման թագաւորն զօրավարին իւրոյ հանել խաշար յաշխարհէն բազում եւ բերել զվայրենի կաղին մայրեաց եւ տնկել զայն յԱյրարատեան գաւառին եւ առեալ յամուր բերդէն արքունի որում կոչեն Գառնի մինչեւ ի դաշտն Սեծամօրի ի բլուրն որ անուանեալ կոչի Դուին որ կայ ի հիւսիսոյ կողմանէ քաղաքին մեծի Արտաշատու զգետն խոնարհ մինչեւ յապարանսն Տիկնունի տնկեցին զկաղինն Եւ կոչեաց զանուն նորա Տաճար մայրի Եւ միւս ի մայրեացն յեղէգնաբերանին ի նմանէ ի հարաւակոյս լցին զդաշտն կաղնատուն տնկով եւ կոչեցին զանուն նորա Խոսրովակերտ Եւ անդ շինեցին զապարանսն արքունական եւ զերկոսեան տեղիսն պարսպեալ փակեցին եւ ոչ կցեցին ի միմեանս վասն պողոտայի ճանապարհին Եւ աճեաց բարձրացաւ եւ ապա զամենայն էրէս եւ զգազանս հրամայեաց ժողովել թագաւորն եւ լնուլ զքաղաքորմսն զի լիցին նոցա տեղիք որսոց զբօսանաց ուրախութեան թագաւորութեան նորա Եւ զօրավարն Վաչէ կատարէր վաղվաղակի զասացեալսն արքայի Եւ մինչդեռ նա յայնմ գործ զմայրեօքն տնկելովք էր յանկարծակի գուժկան հասանէր առ Խոսրով ի Հէր եւ ի Զարաւանդ գաւառ թէ պատրաստեալ են զօրքն Պարսից գալ հասանել ի գործ պատերազմի ի վերայ քո Ապա հրաման ետ արքայ Խոսրով Դատաբայ նահապետի Բզնունեաց գուգազ հանել յաշխարհէ աւելի քան զչափն եւ զհամար զօրսն մատենիկ գնդաւն ընդ առաջ նոցա խաղալ հասանել ի դիմի հարկանել արգելուլ զթշնամիսն Ապա Դատաբէն երթայր ընդ առաջ զօրացն Պարսից բազմութեամբ զօրօքն Հայոց Իբրեւ հասանէր Դատաբէն խորհուրդ միաբանութեան դնէր ընդ իշխանսն զօրացն Պարսից կամեցաւ մատնել ի ձեռս նոցա զարքայն Հայոց զտէրն իւր դարան հրամայեաց գործել թշնամեացն ի վերայ իւրոց զօրացն եւ անդրէն սուր ետ դնել ի վերայ իւրոց զօրացն Յանկարծ յեղակարծումն տարակարծի քառասուն հազար զզօրսն Հայոց միանգամայն կոտորէին եւ այլ զօրքն փախստական լինէին եւ Դատաբէն չարագործ առնոյր զզօրսն Պարսից եւ կամէր անկանել ի վերայ թագաւորին Հայոց Ապա փախստականք զօրացն վաղ հասանէին ի բանակ արքային Հայոց գոյժ առնել զանհնարին կործանումն իրացն եղելոց զչարագործութիւն մատնութեան անօրէն Դատաբենայ Ապա անգանէր թաւալէր խնդրէր յԱստուծոյ բազում պաղատանօք եւ ուժգին արտասուօք թագաւորն Հայոց Խոսրով հանդերձ Վրթանաւ քահանայապետիւն Եւ յետ այսորիկ աճապարէր կուտէր զզօրսն առ ինքն իբրեւ երեսուն հազար հանդերձ զօրավարաւն Վաչէիւ գայր հասանէր ընդ առաջ նոցա ամենայն աւագախումբ մեծամեծ նախարարօք իւրովք Եւ դիպեցան միմեանց առ ափն ծովուն Բզնունեաց յԱռեստն աւանի ի ձկնատեսանսն արքունի ի վերայ գետակին Եւ տեսին զզօրսն Պարսից զի ոչ գոյր թիւ բազմութեանն զի էին իբրեւ զաստեղս երկնից եւ իբրեւ զաւազ առ ափն ծովու զի եկեալ էին անթիւ փղօք եւ անչափ զօրօք Եւ սոքա հասին անկան ի վերայ բանակին յուսացեալք առ Աստուած հարին սատակեցին կոտորեցին եւ ոչ թողին ի նոցանէ եւ ոչ մի Եւ թափէին աւար բազում եւ զփիղսն եւ զամենայն ոյժ զօրութեան նոցա Ձերբակալ արարեալ զԴատաբէնն Վաչէ սպարապետն եւ քաջ Վահան ամատունի ածէին զնա առաջի մեծի թագաւորին Խոսրովու եւ քարկոծ առնէին զնա քարամք իբրեւ զայր որ աշխարհի եւ գնդի եւ զօրաց տեառն իւրոյ դաւաճան լեալ իցէ Եւ զազգ նորա եւ զկին եւ զորդիս գտանէր յամրոցի անդ իշխանին Ըռշտունեաց յանուանեալն յԱղթամար կղզւոջ ի նաւ ելեալ Վաչէ սպարապետն անցեալ ի կղզին առ հասարակ ոչ զէգ թողոյր եւ ոչ զարու Եւ այսպէս բարձաւ ազգատոհմ նախարարութեանն այնորիկ եւ զտուն նոցա յարքունիս կալան Բայց յետ այսորիկ ոչ դադարէին Պարսք ի տալ պատերազմ ընդ Խոսրովու արքային եւ նա դնէր օրէնս զի մեծամեծ աւագանին նախարարքն աշխարհակալքն աշխարհատեարքն որ էին բիւրաւորքն եւ հազարաւորքն կայցեն առ արքային եւ ընդ նմա շրջեսցին եւ մի ոք երթիցէ ի նոցանէ ընդ զօրս արքունի Զի երկնչէր նա յերկմտութենէ նոցա զի գուցէ զնոյն գործ Դատաբենայն գործիցեն եւ ապստամբ լինիցին ի նմանէ Բայց վստահ լինէր ի ծերունին Վաչէ ի բուն սպարապետն ի զօրավարն Հայոց մեծաց եւ ի քաջ Վահան յամատունի Գումարէր զզօրսն ամենայն տանցն աւագանւոյն ընդ զօրսն արքունի եւ տայր զգումարտակն ամենայն ի ձեռս նոցա եւ հանապազ կային ի քաջութեան ի մարտ պատերազմի ի սահմանս Պարսից եւ ոչ տային անխտիր արշաւել աւերել զերկիրն Հայոց եւ ոչ նայել Եւ կայր արքայ ի հանգստի եւ աշխարհ ի շինութեան եւ ի խաղաղութեան զամենայն աւուրս կենաց նոցա 
Յաղագս Բակուրայ բդեշխի որ ապստամբեաց յարքայէն Հայոց եւ թէ զիարդ սատակեցաւ ի զօրացն Հայոց եւ փոխանակ նորա լինէր բդեշխ Վաղինակ Սիւնի Զայնու ժամանակաւ ապստամբեաց յարքայէն Հայոց մի ի ծառայից մեծ իշխանն Աղձնեաց որ անուանեալ կոչէր բդեաշխն որ էր մի ի չորից գահերէց բարձերէց տաճարին արքունի Ետ ձեռս յարքայն Պարսից եւ մատնեաց զարքունի տունն որ յեց յինքն էր Եւ էած զօրս արքային Պարսից ի թիկունս իւր եւ հատաւ յերկրէն յիշխանութենէն Հայոց եւ տայր պատերազմ ընդ արքային Հայոց ուժով Պարսից թագաւորութեանն եւ սաստկանայր մարտ պատերազմին Ապա առաքէր թագաւորն Հայոց զբարեկիր զծառայս իւր զիշխանն Կորդուաց զՋոնն եւ զիշխանն մեծի Ծոփաց զՄար եւ զիշխանն Ծոփաց Շահէի Ներսեհ եւ զիշխանն Սիւնեաց զՎաղինակ եւ զիշխանն Հաշտենից զԴատ եւ զիշխանն Բասենոյ զՄանակ հանդերձ բազում զօրօք Ապա չոգան յաղթեցին զօրացն Պարսից եւ առ հասարակ ընդ սուր հանին զամենայն եւ սպանին զբդեաշխն եղբարբք եւ որդւովք իւրովք հանդերձ Բայց զաղջիկ մի զդուստր նորածին եւ զգլուխն Բակուր բդեշխին բերին առ արքայ Եւ իբրեւ այլ ոք ոչ էր մնացեալ յազգէն ետ արքայ զաղջիկին կնութիւն սիրելւոյն արքայի Վաղինեկայ սիւնւոյ եւ զտունն Աղձնեաց եւ արար զնա բդեաշխ եւ պայազատ տան նորուն Ժառանգն բազմացաւ եւ հանդերձ աշխարհաւն եւ ամենայն ուժովն կայր բդեաշխն Վաղինակ ի ծառայութեան արքային հանապազ Բայց յորդւոցն Բակուր բդեշխի պատանեակ մի փախեաւ անկաւ առ զօրավարն Հայոց Վաչէ եւ անդ ապրեցաւ թագուցեալ ի տան նորա Որ առ յապա ժառանգ տան նորա լինէր Որ յայլում ժամանակի դարձաւ կալաւ զտունն իւր որոյ անուն Խեշա կոչէր 
Յաղագս Յակոբայ եպիսկոպոսին Մծբնայ Զայնու ժամանակաւ խաղաց գնաց մեծ եպիսկոպոսն մծբնացւոց այր սքանչելի ծերունի վաստակասէր ի գործս ճշմարտութեան որում անուն Յակոբ փոխանակ ազգաւն պարսիկ կոչէր այր ընտրեալ յԱստուծոյ յիւրմէ քաղաքէ անտի գալ հասանել ի լերինս Հայոց ի լեառնն Սարարադայ ի սահմանս այրայրատեան տէրութեան ի գաւառն Կորդուաց այր լի շնորհօքն Քրիստոսի որպէս զօրութիւնք նշանաց եւ արուեստից լինէին ի ձեռաց նորա Սա եկեալ ցանկացեալ փափաքեալ մեծաւ տենչանօք աղաչէր զԱստուած տեսանել զփրկական տապանն նոյեան շինուածոյն զի յայս լերին հանգեաւ նա ի ջրհեղեղէն քանզի զամենայն ինչ զոր հայցէր առնոյր ի տեառնէ Ապա մինչդեռ ելանէր ընդ դժուարին ընդ անջրդի ընդ ափափայսն անապատին սարարատեան լերինն աշխատեցան եւ ծարաւեցան նա եւ որք ընդ նմայն էին Ապա դնէր ծունր մեծն Յակոբ ի վերայ երկրին եւ կայր յաղօթս առ տէր եւ ի տեղւոջն ուր եդեալ էր զգլուխ իւր բղխեաց աղբիւր եւ արբին նա եւ որ ընդ նմայն էին որ մինչեւ ցայսօր ասեն այնմիկ աղբեւր Յակոբայ Եւ ինքն ի նմին աշխատեալ դեգերէր զխնդրելին տեսանել առանց յապաղութեան առնէր աղօթս առ տէր Արդ իբրեւ էր նա խոնճեալ ի վեր ի դժուարին տեղւոջն մօտ ի կատարն եւ կարի վաստակեալ էր ննջեաց նա եւ եկն հրեշտակ Աստուծոյ եւ ասէ ցնա Յակոբ Յակոբ Եւ նա ասէ Աւասիկ տէր Եւ ասէ հրեշտակն Ահա ընկալաւ տէր զաղաչանս քո եւ կատարեաց զխնդրուածս քո այդ որ կայ ընդ սնարս քո է ի փայտից տապանակին ահա բերի քեզ անտի է այդ զի այլ մի եւս յաւելցես տեսանել զայն զի տէր այդպէս կամեցաւ Եւ մեծաւ խնդութեամբ յոտն կացեալ բազում գոհութեամբ երկիր պագանէր տեառն եւ տեսանէր զտախտակն իբրեւ զի կացնեաւ հատեալ հանեալ ճեղքեալ ի մեծ ինչ փայտից Եւ առեալ դառնայր անտի հանդերձ շնորհատուր պարգեւելովն եւ որք ընդ նմայն երթեալք իւրովքն ճանապարհորդ լինէր Եւ ոչ այնպէս մեծն Մովսէս զուարթագոյն ցնծայր յէջսն սինէական լեռնէն չասէաք եթէ առաւելովքն պակասագոյն Քանզի յԱստուծոյ առեալ եւ աստուածագիր հրամանօք ի բազուկս այր աստուածատեսիլ ի լեռնէն իջանէր Այլ վասն վրիժագործ ժողովրդեանն որոց զթիկունսն ի տէրունիսն եւ կործան յերեսս տիրադրուժք իւրեանցակուռ ձուլելոյն երկիր պագանէին եւ նովին զհրամանաբերն սրտառուչ սրտաբեկ կացուցանէին Քանզի ի տախտակացն խորտակելոցն յայտնի երեւէր բերելեացն թաղծութիւն Իսկ այս երանելոյս վասն որոյ եւ ճառեալքս յարդարին ոչ ըստ այնմ օրինակի որ անդ գործեցաւ այլ ինքն իւրովքն լցեալ հոգեւոր մխիթարութեամբ կարծեալ զընդունելեացն զյօժարութիւն յուսով դիտաւորութիւն զճանապարհաց աւետաբերաց Քանզի յայտնեօք եւ ծածկելովք քանզի միոյն միայն յամենազօրէն առ ամենայն ազգս երկրածնաց շնորհքն մատակարարէին Ապա իբրեւ գայր բերէր այրն Աստուծոյ զաստուածագործ մեծութեանցն պատուհասին զխրատու որ առ ամենայն ազգս բանաւորաց եւ շնչաւորաց յաւիտենից զնշանակն զփայտն ապրեցուցիչ զնշանակն հայրենի գործոցն զնոյեան տապանին ամենայն քաղաքն եւ գաւառքն որ շուրջ էին զնովաւ անպայման եւ անչափ խնդութեամբք եւ ցնծութեամբ ընդ առաջ ելանէին Իբրեւ զառաքեալ Քրիստոսի իբրեւ զհրեշտակ երկնաւոր տեսեալ զսուրբն զնովաւ պատէին զքաջ հովիւն իւրեանց իբրեւ զաստուածախօս տեսանէին եւ զնովիմբ փարեալք եւ զվաստակասէր զօգտաբեր զգարշապարացն զշաւիղսն համբուրէին Եւ զբերեալ պարգեւացն զշնորհս իւրեանց յօժարութեամբ ընդունէին որ մինչեւ ցայսօր նշանակ սքանչելութեանն կայ պահեալ առ նոսա երեւոյթ փայտն հայրապետական նոյեան տապանին Ապա յետ այսորիկ լուր լուաւ յերկրէն Հայաստանէ սքանչելի եպիսկոպոսն Յակոբ խաղաց գնաց առ մեծ իշխանն աշխարհատէրն մեծ ծառայն արքային Հայոց առ Մանաճիրհ ռըշտունի եւ եկն թափեցաւ յաշխարհ նորա Վասն զի լուեալ էր զնմանէ թէ այր չար եւ անզգամ է եւ զուր տարապարտ ի ցասմանէ դառնութեան սրտին իւրոյ կոտորէ անթիւ մարդիկ Եկն ուսուցանել եւ խրատել զնա զի յահէ տեառն երկուցեալ դարձցի յընդանութեան բարս եւ մեկուսի ի վայր դիցէ զանասնաբար գազանամտութիւն մոլեգնութեանն իւրոյ Իսկ իբրեւ ետես զնա արհամարհեաց ծաղր եւ այպն առնէր անօրէնն Մանաճիրհ զայրն Աստուծոյ զՅակոբ եպիսկոպոսն Եւ առ վայրենի բարուցն իւրոց զոր ունէր յանձին իւրում իբրեւ նմա հեճուկս առնելոյ ութ հարիւր այր որ կային ի կապանս առանց յանցման ետ ածել առաջի նորա եւ հրամայեաց ի դահճէ միոջէ ի ծով անդր հոսել եւ զայնչափ հոգի առանց յանցման կորուսանել եւ կատակութեամբ ծաղու հրամայէր հալածել զնա յաշխարհէն իւրմէ Եւ ասէ Առ քում բարեսացութիւնդ տեսեր զիարդ մեծարեցի զքեզ դիւր արարի նոցա ի կապանացն եւ ի ծովուն դեռ ղուղին Իսկ նա գնացեալ անտի մեծաւ տրտմութեամբ ըստ հրամանի պատուիրանին տեառն իւրոյ թօթափէր զփոշի ոտից իւրոց ի վերայ նոցա Գայր հասանէր ի լեառն երկաթահատացն եւ կապարահատացն եւ որ ընդ նմայն էին ընդ Ըռըշտունիս Եւ բաժանէր լեառն բարձր ուստի երեւէին գաւառքն բովանդակ որուս անուն Ընձաքիսար կոչէին Իբրեւ հուպ եղեւ յայն լեառն ի ստորոտ լերինն քանզի բազում աւուրք էին զի չէր ինչ բնաւ ամենեւին ճաշակեալ եւ ծարաւեաց խիստ ծարաւով Եկաց յաղօթս առ տէր դնէր ծունր եւ եդ զգլուխ իւր ի վերայ երկրի եւ բխեաց աղբիւր ուստի արբ ինքն եւ որք ընդ նմայն էին Եւ եղեւ այս ըստ առաջին օրինակին որպէս արար ի Սարարադ լերիինն սոյնպէս եւ առ ոտին Ընձաքիսար լերինն ի ծովեզերն Ըռըշտունեաց ծովուն որ ըստ առաջնոյն օրինակի կոչի եւ այս աղբեւր Յակոբայ մինչեւ ցայսօր ժամանակի Եւ ելանէր քահանայապետն Աստուծոյ Յակոբ ի գլուխ լերինն Ընձաքիսար եւ նզովէր զաշխարհն զի մի պակասեսցէ անտի խռովութիւն մինչեւ ի սպառ փոխանակ տէրունի խաղաղութեան որ ոչ լուան Եւ սուրբ աւետարանիչ եպիսկոպոսն գնաց ի տեղի իւր Իսկ յայնմ գաւառի յետ գնալոյ նորա անտի յետ երկուց աւուրց սատակեցաւ կինն Մանաճերհայ եւթն որդւով իւրով յետոյ եւ ինքն չարամահ ծակոտեալ ելանէր մեծաւ տանջանօք յաշխարհէ Եւ ըստ բանին որ ասացաւ ոչ եղեւ խաղաղութիւն յաշխարհին յայնմիկ յօրէն յայնմանէ եւ յապա Բայց այս Յակոբ գործէր սքանչելիս մեծամեծս եւ սա դիպեցաւ ի մեծ սիւնհոդոսին ի Նիկիա որ եղեւ յամս Կոստանդիանոսի կայսեր Հոռոմոց ուր ժողովեցան երեք հարեւր եւ ութեւտասն եպիսկոպոսք վասն անիծեալ աղանդոյն Արիանոսի աղէքսանդրացւոյ որ էր ի նահանգէ անտի Եգիպտոսի Արդ ամենայն եպիսկոպոսքն նստէին առաջի Կոստանդիանոսի եւ ի Հայոց էր անդ Արիստակէս որդի Գրիգորի սքանչելոյ առաջի կաթողիկոսին Հայոց Մեծաց Սկսաւ երեւել սքանչելեօք նշանաց Հոգւոյն սրբոյ այնմ Յակոբայ ծածկեալ գործք զարմանալի թագաւորին Ետես զի արքայն Կոստանդիանոս քուրձ զգեցեալ էր ի ներքոյ իւրոյ ծիրանեացն եւ պատմուճանին եւ հրեշտակն կայր պահապան սպասաւորել նմա Զարմացեալ եպիսկոպոսն Յակոբ ասաց այլոց բազմութեան ժողովոյն եպիսկոպոսացն զիրս հրեշտակին որ ոչ հաւատային իրացն Իսկ նա պնդեալ վիճէր եւ ասէր Որովհետեւ դուք գիտէք զիրս ծածկեալս նախ զայդ յայտ արարէք զինչ է այն որ զգեցեալն է թագաւորն ի ներքոյ պատմուճանին Որ ինքն ի մէջ կացեալ ի ձեռն Հոգւոյն սրբոյ յայտնէր զխոնարհութիւն կրօնազգեաց աստուածասիրութեան նշանակ թագաւորին Կոստանդիանոսի եւ զննեալ առաջի ամենեցուն ցուցանէր զի ի ներքոյ ընդ ծիրանեօքն քուրձ զգեցեալ էր առ սէր ջերմեռանդ հաւատոցն որ առ Քրիստոս ունէր Ապա ետես թագաւորն Կոստանդիանոս զհրեշտակն սպասաւոր երեսացն Յակոբայ եւ անգաւ առաջի ոտից նորա եւ մեծապատիւ մեծապարգեւ մեծարեաց զնա Եւ արկ զաթոռ նորա ի վերոյ քան զբազումս ի նոցանէ որք ի սիւնհոդոսին յայն էին Բայց ոսկերք նորա շնորհեցան քաղաքին ամդացւոց ընդ այլ մծբնացիսն ի փոխել նորա անտի անդր ի մարտս պատերազմացն Յունաց թագաւորացն ընդ թագաւորին Պարսից 
Յաղագս մեծի պատերազմին Պարսից եւ Հայոց ընդ միմեանս եւ անկանելոյ ի պատերազմին մեծի զօրավարին Վաչէի եւ մահուան թագաւորին Խոսրովու եւ փոխելոյ յաշխարհէ հայրապետին Վրթանայ Եւ յետ այսորիկ յաւել եւս լինել մարտ խստութեամբ պատերազմի ի մէջ Պարսից եւ Հայոց ընդ միմեանս զի ժողովեցան հասին կուտեցան առնուլ զաշխարհն հայաստան երկրին Ապա ժողովէր սպարապետն զօրավարն Հայոց մեծաց Վաչէ զազատախումբ բանակ նախարարակոյտ զօրացն Եւ ելանէր տայր ընդ զօրսն Պարսից պատերազմ եւ լինէր անհնարին կոտորուած յերկոցունց կողմանցն եւ բազում ծախ մեծամեծ աւագանւոյն կոտորելոցն Անկանէր ի պատերազմին յայնմիկ մեծ սպարապետն Հայոց Վաչէ եւ լինէր ամենայն աշխարհին սուգ անհնարին զի բազում անգամ էր տեառն փրկութիւն տուեալ Հայոց ի ձեռն նորա Ապա ժողովէր եպիսկոպոսապետն Վրթանէս մխիթարէր զամենեսեան եւ զինքնին թագաւորն զԽոսրով եւ զօրսն ամենայն որք բազում անձկայրեաց տրտմութեամբք եւ արտասուակաթ ողբովք եւ ծանրաթախիծ հոգով մեծաւ կոծովք եւ անհնարին աշխարանօք պաշարեալք զգնացելոցն կարիս մնացելոցն համարեալ սգային Զորս մատուցեալ սփոփէր զնոսա մեծն Վրթանէս եւ ասէր Մխիթարեցարուք ի Քրիստոս վասն զի մանաւանդ որք մեռանն նոքա յաղագս աշխարհի եւ եկեղեցեաց եւ աստուածագործ օրինացն տուչութեան զի մի գերեալ քանդեսցի աշխարհս եւ սուրբ եկեղեցիքն աւերեսցին եւ կամ մարտիրոսք անարգեսցին եւ կամ սուրբ սպասքն ի ձեռս պղծոցն եւ անօրինացն անկցին եւ սուրբ ուխտն այլայլեսցի եւ որդիք մկրտութեան գերութեամբ անկցին ի պէսպէս պղծութիւնս անօրէնութեան կարգաց պաշտամանց Եւ եթէ զաշխարհս ունիցին արդեւք թշնամիքն եւ զիւրեանց զանօրէն զանկրօն զանաստուած կրօնիցն զօրէնս աստ արդեւք հաստատէին որ զոր խնդրեմքս քաւ եւ մի լիցի Իսկ մեր բարեպաշտութեան նահատակք ի վերայ այսորիկ ճգնեալ պատերազմաւ զչար պահեալ հեռացուցեալ հալածեալ յաշխարհէ մեռան զի մի յայսպիսի աստուածապաշտ եւ աստուածասէր աշխարհ անօրէնութիւն մտեալ չարի կամացն ի ծառայութիւն արկցէ եւ զբազում ոգիս ջերմեռանդն սիրով բնութեանն ի միմեանց քակտեալ քայքայեսցէ Իսկ սոքա մինչդեռ կենդանի էին արդար վաստակօք ի վերայ այսորիկ վաստակեցան եւ ի մահուն իւրեանց զմիամտութեանն հաստատութեանն զանձինս փոխանակ տալով ընդ ճշմարտութեանն տեառն մատուցին ի վերայ եկեղեցեաց եւ ի վերայ մարտիրոսաց եւ ի վերայ ուխտին սրբութեան օրինացն եւ ի վերայ կարգաց հաւատոցն եւ ի վերայ ուխտին քահանայութեան եւ ի վերայ անթիւ ի նոր ի Քրիստոս մկրտելոցն ի վերայ բնակի տեառն աշխարհիս Որք այնմ ամենայնի փոխանակ զանձինս իւրեանց ոչ խնայեցին ընդ վկայս Քրիստոսի է նոցա համար պարտուոյ Արդ մի լացցուք զնոսա այլ պատուեսցուք ընդ ճշմարտութեանն առ նահատակսն դիցուք ընդ աշխարհ օրէնս յաւիտեանս յաւիտենից զի ամենայն ոք զսոցա յիշատակ քաջութեան իբրեւ Քրիստոսի նահատակաց անխափան կատարեսցէ Եւ մեք տօնս արասցուք եւ ուրախ լիցուք զի Աստուած այսոքիւք հաճեսցի ընդ մեզ յայսմ հետէ խաղաղութիւն շնորհեսցէ Եւ եդ օրէնս ընդ աշխարհն մեծ քահանայապետն Վրթանէս զնոցա առնել զյիշատակն ամ յամէ եւ որք փոխանակ աշխարհին փրկութեան մեռանիցին ի նմանութիւն նոցա եդ կանոն յիշել զսոսա առ սուրբ սեղանն Աստուծոյ ի ժամ պատարագին յորժամ զանուանս սրբոցն կարգիցեն եւ ապա զկնի նոցա զնոցայն եւ մնացելոցն անկելոցն գութ եւ խնամ կալցին Զի սոքա ասէ ի նմանութիւն Յուդայ եւ Մատաթեայ Մակաբէի անկան ի ճակատ պատերազմի եւ նմանութիւն եղբարց նոցա Սակայն զՎաչէի զօրավարի փոքրիկ մանգիկ մի զնորուն զորդի ի հայրենի բարձ գահուն մատուցանէին որում անուն էր յանուն հաւուն իւրոյ Արտաւազդ Առաջի թագաւորին զհօրն պատիւն ի գլուխն դնէին եւ զսպարապետութեան նորուն տեղի զի կարի որդի վաստակաւորի էր եւ ի վաստակաւոր ազգէ զի այլ յազգին ոչ գտաւ հօժկու զի ի մեծ պատերազմին մեռան Եւ զզօրավարութեան զգործ յանձն առնէին Արշաւրայ կամսարականի իշխանին Շիրակայ եւ արշարունեաց գաւառին եւ Անդովկայ իշխանին Սիւնեաց զի նոքա փեսայք էին տանն մամիկոնեան տոհմին Եւ հրաման ետուն մեծ եպիսկոպոսապետի Վրթանէս հանդերձ թագաւորաւն Արշաւրայ եւ Անդովկայ սնուցանել զպատանեակն զԱրտաւազդ զի կացցէ ի տեղի նախանեացն իւրոց եւ հօր իւրոյ գործ քաջութեան գործեսցէ ամենատեառնն Քրիստոսի եւ առաջի իւրոյ մարմնաւոր բնակ տերանց արշակունեաց քաջ արանց եւ տան եւ կենաց եւ խնամակալ լիցի այրեաց եւ որբոց եւ զնորուն գործ քաջութեան սպարապետութեան անուանի զօրավարութեան յաջորդեսցէն զամենայն աւուրս կենաց իւրոց Ապա յետ այսորիկ փոխեալ լինէր քաջ արանցն աշխարհաշէնն Խոսրով թագաւորն Հայոց մեծաց Ժողովեալ աշխար եդեալ լացինամենայն սահմանք աշխարհաց գաւառաց Հայոց մեծաց եւ տարան առ իւր նախնիսն յԱնին յԵկեղեաց գաւառն Դարանաղեաց Եւ յետ սորա փոխեցաւ եւս յաշխարհէ մեծ քահանայապետն Վրթանէս եւ ժողովեցան ամենայն աշխարհն Հայոց եւ մեծաւ պաշտմամբ սաղմոսիւք եւ երգովք հոգեւորօք կանթեղօք եւ մոմեղինօք եւ խնկածու հոտովք արքունական կառօք զսուրբն Վրթանէս անհնարին բեկմամբ վասն իւրեանց յայնմ բնակ տեառնէն կամ ի հոգեւոր վարդապատութենէն որբ մնալոյ մեծաւ լալեաց տրտմութեամբ մինչեւ ի գեւղն Թորդան ի Դարանաղեաց գաւառն յուղարկէին Եւ անդ առ մեծի հայրապետին Գրիգորի զսորա սուրբ զոսկերսն հանգուցանէին եւ զմշակատար զսորա կենդանի յիշատակն ի վերայ կատարեալ դառնային 
Յաղագս թագաւորելոյ Տիրանայ յետ հօր իւրոյ ի վերայ Հայոց աշխարհին եւ թէ որպէս Յուսիկ յետ իւրոյ հօրն Վրթանայ կալաւ զաթոռ հայրապետաց եւ կամ որպէս սպանաւ ի Տիրանայ արքայէ վասն յանդիմանելոյ զթագաւորն Եւ յանցանելն յաշխարհէ թագաւորին Խոսրովու Տիրան որդի Խոսրովու առ զթագաւորութիւնն զիշխանութիւն աշխարհացն Հայոց մեծաց Եւ ընդ նմին սուրբն երանելի մանուկն Յուսիկ յաջորդեաց զտեղի հայրապետացն Հայոց Բայց գումարեաց ընդ նմա թագաւորն Տիրան զմեծամեծ նախարարսն ըստ սովորութեան օրինակին զմեծ հազարապետն ի հազարապատութեանն իսկ ի տոհմէ ամենայն Հայոց մեծաց զՎաղարշ որ էր իշխան Անձտայ եւ ընդ նմա զԶարեհ իշխանն նահապետն մեծի Ծոփաց եւ զՎարազ Շահունի իշխանն Ծոփաց աշխարհին եւ զԳնիթ իշխան Հաշտենից գաւառին ի կամինական տոհմէն զՎորոթ իշխանն Վանանդայ գաւառին եւ զՇահէն իշխանն անձեւացեաց տոհմին եւ զԱտոմ իշխանն Գողթան եւ զՄանաւազ իշխանն կողբացոց զԳորութ իշխանն Ձորոց աշխարհին եւ զՄանասպ զխորխոռունեաց զիշխանն մաղխազունեան տանն Եւ զմերոյ տոհմի ազգի իշխանն սահառունեաց եւ զԱբա իշխանն գնունեաց Զնոսա զամենեսեան հրամայեաց երթալ ընդ մեծի հազարապետին Վաղարշու զի նստուսցեն զերանելին Յուսիկ յարքունական կառսն եւ խաղասցեն գնասցեն ի սահմանակիցս իւրեանց ի մայր քաղաքացն Գամրաց ի Կեսարիա հասուցանել զմանուկն Յուսիկ յառաքելական աթոռն հայրապետացն Գնացին եկին հասին ի քաղաքն կեսարացւոց ետուն ի կաթողիկոսութիւն զՅուսիկն ձեռնադրել զորդին Վրթանայ Եւ նստուցին զնա յաթոռն առաքելոյն Թադէոսի եւ յաթոռ իւրոյ հաւուն մեծին Գրիգորի եւ դարձան անդրէն մեծաւ խնդութեամբ եկեալք առողջութեամբ յաջողեալք հասանէին յայրայրատեան աշխարհն Եւ զիշխանսն երկոսին եւ նոցուն Ծոփացն յառաջ արձակէին աւետաւորս առ արքայն Ապա իբրեւ լուաւ ինքն արքայն ընդ առաջ ելանէր նմա ի դաշտն յայն կոյս գետոյն Տափերն կամրջի ամենայն բանակօքն բազմութեամբք Ապա ողջոյն տուեալք զցանկալի ողջոյնն միմեանց անցեալ ընդ կամուրջն Տափերայ մտեալ ի քաղաքն մեծ յԱրտաշատ յեկեղեցին դառնային եւ նստուցանէին զցանկալի մանուկն Յուսիկ յաթոռ հայրապետական Սա զհետ հօրն իւրոյ Վրթանայ զառաքելական յաջորդէր հայրական չափոցն նմանեալ ծնունդ ամենեւին զամենայն յամենայնի հրեշտակակրօն զանձն ցուցանէր զամենայն ըստ պարգեւացն Աստուծոյ զշնորհացն կատարէր Քրիստոսական բանաւոր խաշանցն հովուելով աւետարանական պատգամաւորօքն խրատելով ընձեռեցաւ Զի աւուրբք մանուկ տիօք առոյգ եւ բարձր հասակաւ գեղով երեսաց սքանչելի եւ չքնաղ զի այլ ոչ գտանէր ուրեք նման նմա ի վերայ երկրի Սուրբ եւ պայծառ հոգւով ամենեւին ոչ ինչ զբաղեալ ընդ աստիս իբրեւ զքաջ սպառազէն Քրիստոսի իբրեւ զախոյեան նահատակ ի տղայութենէ տիոց նշկահէր աներեւոյթ թշնամոյն յաղթութեամբ սպառնացեալ Ակն առնուլ կամ աչառել մարդկան բնաւ ամենեւին ոչ գիտէր այլ զբան Հոգւոյն սրբոյ սուսեր ածեալ ընդ մէջ իւր կրէր Իսկ շնորհատուր Հոգւոյն լցեալ զնա գիտութեանն էր աղբիւրացեալ զամենայն լսելեացն ցուղս ականջացն եւ սրտիցն երկրին Իսկ թագաւորն Տիրան եւ այլ մեծամեծ աւագանին նախարարացն կամ աշխարհն ամենայն ոչ ինչ ըստ Աստուծոյ կամաց վարս յանձն առեալ իմաստուն ինչ գնացեալ լինէին Քան զամենայն մանաւանդ թագաւորն կամ իշխանքն սպանութիւնս անխտիր ի հեղուլ զարիւն արդար ի տարապարտուց գործէին եւ այլ մեղս բազումս եւ ոչ հայէին ի հրամանս վերնոյն ի հանապազորդ լսելոյն ոչ խրատեալք ի յուշն նոցա առնելոյ զԱստուծոյ յոյսն Վասն որոյ հանապազ ընդդիմացեալ լինէր երանելի հայրապետն Յուսիկն վարժ բանիւք համեստութեանն քրիստոսական խրատուն հանապազ յերեսսն յանդիմանութեամբ հարկանելով խրատելով կշտամբելով արկանէր զսպառնումն տանջանաց յաւիտենական բարկութեանն անշէջ հրոյն դատաստանին պատմելով բողոքէր Զի թէպէտ աւուրբք մանուկ էր այլ զաւագութիւն ծերութեան խրատուն յինքեան ցուցանէր զհայրենի գործ խրատուականն զառաւելութիւն քաջութեան կատարէր Հարցն նմանեալ ի մանկութեան իմաստութեան զծերութեան պատիւն պատուակալ պատուականութեանն զհանճարոյն զուարթութեանն ուշութեանն իբրեւ զծաղիկ ի դիտաւորութեանն հասեալ վասն ճշմարտութեանն մինչ ի մահ մարտնչէր նախ զանձն ապրեցուցանելոյ եւ վասն այլոց հոգւոց զնոյն առնել կամէր Այնչափ էր երկիւղած ի տեառնէ զի ոչ զսէր եւզ ոչ զահ թագաւորին առ ոչինչ համարէր Իսկ գիտութեամբն Աստուծոյ դպրութեան գրոց սրբոց արուեստաւն լի էր եւ առնոյր ի պատուհասել եւ յանդիմանել արգելոյր զթագաւորն եւ զմեծամեծսն չտալ թոյլ մտանել յեկեղեցին Արդ ելեալ կապէր մեծապէս պատուհասիւք քահանայական իշխանական բանիւ յանդիմանութեանն վասն անօրէնութեան պոռնկութեանն եւ արուագիաութեան եւ արենհեղութեանն զրկութեան յափշտակութեան աղքատատեցութեան եւ այլոց բազում մեղաց որ այսմիկ նման իցէ Եւ ինքն վասն ահի սաստից օրինացն Տեառն թշնամի համարեալ թուէր որոց հանապազ անցանէին զկարգօքն Քրիստոսի եւ հանապազ ի սմանէ սուրբ բանիւն Աստուծոյ խոցոտեալ լինէին Եւ այս մարտ պատերազմի էր սորա առ հասարակ ընդ ամենեսեան յանդիմանութեան զամենայն աւուրս կենաց իւրոց Որ իբրեւ օր մի յաւուրց տարեկանաց դիմեաց գալ թագաւորն Տիրան հանդերձ այլովք աւագանւովն մտանել յեկեղեցին իսկ ընդդէմ բարբառեալ ասէր Չես արժանի հիմ գաս մի գար ի ներքս Վասն որոյ անդէն ի ներքս քարշէին զնա յեկեղեցւոջն բրածեծ եղեալ ջաղջախեալ քահանայապետն Աստուծոյ սուրբ երանելի մանուկն Յուսիկ կիսամահ կոշկոճեալ ընկեցեալ լինէր Զոր բարձեալ պաշտօնէիցն դրան եկեղեցւոյն ի Բնաբեղ բերդէն արքունի մեծ Ծոփաց գաւառին եկին բերին ի գաւառն Դարանաղեաց ի գեւղն Թորդան եւ անդ ոչ ինչ յետ բազում աւուրց հանգեաւ եւ եդաւ մօտ առ Գրիգորի եւ ընդ հարս իւր 
Յաղագս վարուց եւ գործոց մեծին Դանիէլի առն Աստուծոյ եւ թէ որպէս յանդիմանեաց զթագաւորն Տիրան եւ կամ որպէս պատուհասեալ մեռաւ ի նմանէ Բայց յայնժամ դեռ եւս կենդանի էր ծերունի սուրբն մեծն քորեպիսկոպոսն Դանիէլ այր սքանչելի Աշակերտ եղեալ էր սա մեծին Գրիգորի վերակացու եւ գլխաւոր Եկեղեաց նահանգին Տարօնո յ Գրիգորի ձեռական իշխանութեանն կողման մասին գործակալութեանն մեծի դատաւորութեանն ունէր զիշխանութիւնն զայն առանձինն այլ վերակացու եւ հրամանատար տեսուչ եւ հոգաբարձու ամենայն եկեղեցեացն Հայոց մեծաց ընդ ամենայն աեղիս այլ եւ ի կողմանս Պարսից յօտար տեղիս քարոզեաց սա եւ անթիւս ի մոլորութենէ դարձոյց Եւ էր սա ազգաւ ասորի եւ ունէր սա զաստիճան աթոռոյն գլխաւորութեան Տարօնոյ ի մեծն եւ նախ զառաջին եկեղեցին ի մայր եկեղեցեացն ամենայն հայաստանեայց Այս ինքն նախ եւ զառաջին եւ գլխաւոր տեղին պատուական զի յառաջ նախ անդ շինեալ էր սուրբ եկեղեցին եւ ուղղեալ սեղան յանուն տեառն Նոյնպէս եւ ի ներքոյ քան զնա մարգարէանոցն Յովհաննու նոյնպէս մօտ ի տուն տեառն Հանգիստ առաքելոցն Արդ այս տեղիք վասն յառաջակարգութեան կանոնաւ ի հայրապետացն եւ ի թագաւորացն պատուեալք լինէին որպէս ի Դարանաղեաց գաւառին յեկեղեցին Թորդանու պատուին վասն գերեզմանացն հայրապետին Գրիգորի եւ Արիստակէսի Սոյնպէս եւ զյիշատակս թագաւորին Տրդատայ թէ կամօք թէ ակամայ որ արժանին լեալ էր նախածանօթ ի Քրիստոսն հաւատոց Վասն այսորիկ կամ եղեւ աշխարհին զնախնեաց ժամանակին հարանց եպիսկոպոսաց զայս տեղիս պատուել ուր սոքա եդեալն էին զի սիրելի էր աշխարհին պատուիլ զյառաջընծայն Քրիստոսի զթագաւորն իւրեանց Տրդատ Նոյնպէս եւ զյառաջեպիսկոպոսն զնախավաստակն Գրիգորիս սոյնպէս եւ ի գաւառն այրարատեան զնախավկայսն Քրիստոսի ուր Գայիանէն եւ Հռիփսիմէն կային իւրեանց հանդերձ գործակցօքն սոյնպէս առաւել եւ զնախեկեղեցին Այս տեղիքս սմա էին յանձն հանդերձ գաւառօքն յորս էին հաւատարիմ էր սա այնմ գլխաւոր սեղանոյն իշխանութեան աթոռոյն հայրապետացն հաստատութեան ուխտին կաթողիկէ եկեղեցւոյն Եւ էր սորա ընկալեալ զքորեպիսկոպոսութեան ձեռնադրութիւն աստիճանին ի ձեռաց մեծին Գրիգորի յաւուրս յորում կործանեաց զբագինս մեհենիցն Հերակլեայ այս ինքն Վահագնի որում տեղոյ Աշտիշատն կարդացեալ ուր նախ եդ զհիմունս եկեղեցւոյ սրբոյ Եւ էր սա այր զարմանալի առնէր նշանս եւ զօրութիւնս մեծամեծս յանուն տեառն մերոյ Յիսուսի Քրիստոսի Սա եւ կօշկօք քայլելոյն գնայր ի վերայ ջուրց գետոց եւ ոչ թանային եւ ոչ հանէր սա Եւ յաւուրս ձմերանոյն յորժամ կուտեալ դիզեալ զմեծութիւն բազմութիւն թանձրութեան ձեանցն կուտակեալ հիւս ձեանցն ի վերայ ձմերային լերանցն յայնպիսի լերանց ի վերայ ընդ այնպիսի ժամանակի կամէր ուրեք երթալ ի պէտս ճանապարհի յանկածօրէն ձիւնն ցամաք արջն լինէր առաջի նորա Եւ զի կամէր ի հեռաստան ուրեք երթալ իբրեւ զփայլակն սլացեալ լինէր անաշխատ իբրեւ թռուցեալ յոր կամէրն երթալ ի տեղին յանկարծօրէն անդ գտանէր Յարուցանէր զմեռեալս առնէր եւ բժշկութիւնս հիւանդաց եւ այլ եւս մեծ նշանս եւ զօրութիւնս քան զնոյնս գործէր զորս ոչ բաւեսցէ ընդ գրով նշմարանաց փակել Եւ բնակութիւն իւրոց կայենիցն յանմերդի լերինս այլ զտեսչութիւն մարդկան պիտոյից ոչ երբէք անփոյթ առնէր Միահանդերձ մաշկանափորտն սանդաղաւոր եւ կերակուր իւր արմատք բանջարոց եւ գաւազան անգամ ընդ ինքեան ոչ ունէր Եւ առ բանն Աստուծոյ այնչափ էր հզօր զի զինչ հայցէրն յԱստուծոյ առնոյր եւ զոր ինչ ասէր այն լինէր Եւ կայեանք տեսչութեան իւրոյ յորժամ յանապատաց ի շէնս իջանէր վասն գործոյ Աստուծոյ ի գլխաւոր տեղիսն յեկեղեցեացն լինէր Եւ յաճախ յակն աղբերն ի ներքոյ սարաբարձր մեհենատեղւոյն Հերակլեայ որ կայ դէմ յանդիման լերինն մեծի որում Ցուլն անուանեալ կարդան ի բագնին տեղւոջէ ի բացագոյն իբրեւ քարընգէց մի ի ներքոյ կուսէ ի դոյզն ծործորակին ի սակաւ անտառակին ի հացուտ պուրակին որում անուն տեղոյն իսկ Հացեացն դրախտ կոչեն Այս այն աղբեւրն է յորում առնէր յայնժամ եւս վաղ մեծն Գրիգոր զմկրտութիւնսն զօրացն բազմաց Յայնմ տեղոջ էր սորա կայեանք խցկան սրբոյն Դանիէլի էր դարափոր արարեալ բնակութիւն եւ յայնմ տեղոջ զդիտաւորութիւն այցելութեանն կատարէր Արդ միաժողով եղեալ մեծամեծք նախարարացն եւ ի մի վայր եկեալք խորհուրդք խորհեցան հաւանեցուցին զթագաւորն ածել զծերունին զԴանիէլ յիւրեանց բանակն զի ածցեն կացուսցեն զնա իւրեանց գլուխ առաջնորդ զի նստցի նա յաթոռն հայրապետական Եւ յղեցին առ նա զՈմն իշխանն Սահառունեաց տոհմին եւ զԱրտաւան զիշխանն Վանանդայ եւ զԿարէն իշխանն Ամատունեաց տոհմին եւ զՎարազ իշխանն Դիմաքսենից տոհմին Եւ եկին նախարարքն հասին գտին զնա յԵկեղեաց գաւառին ի գեւղն եկեղեցւոյն ի Թիլն զի դեռ իմն զգործ մշակութեան Աստուծոյ գործէր Եւ առին զնա եւ ածին առ թագաւորն Տիրան ի գաւառն Աղձնեաց ի Բառաէջ յաւան Եւ իբրեւ մտանէր առաջի թագաւորին Տիրանայ քորեպիսկոպոսն մեծն Դանիէլ անդէն ի ձեռն առնոյր զկշտամբութիւն յանդիմանութեանն Սկսեալ խօսել յառաջ մատուցեալ ասէր եթէ ընդէր մոռացարուք դուք զԱստուած զարարիչն ձեր եւ զգութ նշանացն եւ խրատուց եւ զսքանչելեաց զոր արար առ հարսն ձեր եւ առ ձեզ եւ դուք դարձայք ի մոլորութիւն կռապաշտութեան նախնեացն ձերոց եւ յատելութիւնս եւ յագահութիւնս եւ ի զրկութիւնս եւ յաղքատակերութիւնս ի պոռնկութիւնս ի նենգութիւնս եւ ի միմեանս զրկութիւնս եւ ի սպանութիւնս Կործանեցայք լքեայք կասեցէք կաղացայք յարդարութեան ճանապարհաց եւ թողէք դուք զբարերարն ձեր զԱստուած որ զձեզ յոչընչէ արար եւ հաստատեաց եւ ի մոլորութիւնս ձեր անծանօթք եղերուք դուք ի նմանէ Մինչ դուք զձեր անձինսդ անգիւտս արարեալ էիք ի կորստերանն նա եկն ի խնդրել զձեզ զի թէպէտ եւ ինքն իսկ միածին որդին Աստուծոյ եկն էջ ուսուցանել զՀայր իւրոց արարաձոց զի թէպէտ եւ ոչ լուան նմա եւ չարչարեցին եւս մինչեւ ի մահ եւ համբեր սակայն եւ ոչ նա զիւր զօրութիւնն ոչ թագոյց յումեքէ զի պատճառք կենաց լիցի ամենեցուն Եւ զորս եգիտ արժանիս եւ պատրաստականս իւրում յարութեանն ընտրեաց ուսոյց եւ արձակեաց քարոզս եւ կոչնականս եւ հրաւիրակս ի փրկութեան լոյսն հրաւիրել զձեզ Սակայն եւ դուք յայնմ փոխանակ երախտեացն ապախտիս հատուցէք զորմէ դուք իսկ նախ զձեր զքարոզն եւ զհրաւիրակն զառաքեալ առ ձեզ եկեալն սպանէք զայն որ եկեալ զձեզ կոչէր ի փրկական շնորհս արքայութեան տեառն մերոյ Յիսուսի Քրիստոսի Զի թէպէտ եւ դուք առ ձերում անմտութեան տիրասպան ազգին խորհրդոյն հաղորդեցայք Հրէիցն զի նոքա զտէրն կարծեցին սպանանել հարքն ձեր զնորին առաքեալսն սպանին եւ զհետ նորա նորին նմանին չարչարեցին վասն նոյն նորին իրաց Իսկ զկնի սորին իրացս այսոցիկ եկին բազմութիւնք սրբոց վկայիցն Աստուծոյ նոցին Առաքելոցն ճգնակիցք որք մինչ ի վտանգ չարչարանացն ճգնեալք մինչ յիւրեանց մահն պնդեալք ցուցանեն ձեզ զճշմարտութիւնն զի թերեւս նոքօք դառնայցէք յիմաստութիւն գիտութեան որդւոյն Աստուծոյ Սակայն եւ առ նոսա լցէք կատարեցէք բովանդակեցէք զսովորութիւն սպանութեանց ամբարշտութեանցն կամացն ձերոց Սակայն նորին արեամբն զոր ասացի բազում եւ պէսպէս նշանօք խրատեաց զձեզ եւ ի մահ ոչ մտանեաց վասն բազում ողորմութեանն եւ իւր մերձաւորս արար զձեզ եւ խառնեաց զձեզ ի բնութիւն կանդանութեան ընտանութեան վարդապետութեանն իւրոյ ուղղութեան օրինացն յառաւելութիւին որդւոյն սիրելւոյ իւրոյ Եւ յետ այսորիկ եթող ձեզ զամենայն վնասս ձեր եւ ետ ձեզ վարդապետս զսիրելիս իւր Բայց դուք եւ ոչ զմի զայն ոչ յիշեցէք ոյ եդիք ի մտի ոչ կալայք ի սրտի այլ յետս դարձայք հրէական ազգին նմանեալք առէք զնոյն յանձինս ձեր զնոցուն օրինակն գործոց Զի պարտ էր ձեզ յիշել զերախտիսն տեառն ձերոյ Քրիստոսի որ ոչ յիշեաց զմեղս հարցն ձերոց եւ ոչ զանօրէնութիւնս ձեր Եւ ձեզ չէր պարտ մոռանալ զճգնութիւն հարցն սրբոցն խրատչացն եւ վարդապետացն ձերոց որք ուսուցիչքն էին ձեր որք հանապազ տքնէին վասն փրկութեան ոգւոց ձերոց եւ արժան էր ձեզ ունել գութ ընդ նոսա որք հոգեպէս բանիւ վարդապետութեանն երկնեցին եւ ծնան զձեզ վերստին եւ ըստ ձերում զերծման անդրէն դառնալոյ դարձեալ միւսանգամ վերստին կրկնելոյ չարեացն ապաշխարելոյ ինքեանք իւրեանց խնդրուածովքն երկնեցին զձեզ դարձեալ մինչեւ կարպարանեսցեն զՔրիստոս ի ձեզ զի արժանի լինիջիք մտանել յերկնից յարքայութիւնն անդր Պատշաճ էր եւ ձեզ խնամել զնոցին որդիսն եւ զաշակերտսն որ ըստ հոգեւոր բանին ըստ աստուածային ծննդեանն էին որդիք առաջնորդք եւ վերակացուք ձեր ի տէր թող թէ որ մարմնապէս իսկ էին նոցա ճետք եւ հոգեւոր նոցին գործոց ոչ ինչ պակաս քան զհարսն իւրեանց Արդ ձեր թողեալ զԱստուած եւ յիշեցուցէք զչարիսն ձեր զառաջինս եւ լցէք զչափ մեղացն հարցն ձերոց Որ զի նոքա սպանին զհարսն սուրբս չարչարանօք վասն բարւոյն չկամելոյ լսել զօգտակարն խրատ ի նոցանէն եւ դուք զորդիս եւ զժառանգս եւ զգործակիցս եւ զնմանողս նոցին սպանէք որք ոչ հաւանեալ գործոց մեղացն ձերոց սուրբ մանուկն Յուսիկն զհայրապետն զաթոռակալն զվիճակակալն զվիճակին Թադէոսի առաքելոյն եւ զնորին նմանոյն Գրիգորի Եւ դուք զհրէական բարուցն բերէք զօրինակն յանձինս ձեր սպանութեանցն սովորութեանց զրկութիւնս որպէս եւ նոքա անխրատք զիւրեանց զառաքեալսն կամ զմարգարէսն կոտորեցին սոյնպէս եւ դուք ըստ նոցին օրինակի կատարեցէք Արդ վասն այսչափ ստութեանց ձերոց եւ պղծութեանց բարձցէ տէր զթագաւորութիւնդ ձեր ի ձէնջ բարձցէ եւ զքահանայութիւնդ ի ձէնջ Ցրուեսջիք եւ բաժանեսջիք եւ ցրուեսցին սահմանք ձեր որպէս եւ Իսրայէլ եւ անտէրունչք եւ անխնայ եւ անխնամք լիջիք եւ լիջիք դուք իբրեւ զխաշինք զի ոչ գուցէ նոցա հովիւք Մատնեսջիք իբրեւ զհօտ ի ձեռս գազանաց եւ անկջիք ի փառաց ձերոց եւ ի ձեռս օտար թշնամեաց մատնեսջիք դուք ի գերութիւն եւ ի լուծ ծառայութեան եւ ոչ բարձցի երբէք կամ պակասեսցէ լուծ ծառայութեան ի ձէնջ եւոչ երբէք պակասեսցէ լուծ չար ստրկութեան ծառայութեանն ի պարանոցաց ձերոց հաշեսջիք եւ մաշեսցիք ի ցանկութիւնս ձեր Որպէս պատառեցաւ Իսրայէլ եւ ոչ կարկատեցաւ սոյնպէս եւ դուք ցրուեսջիք եւ կործանեսջիք եւ այլք վայելեսցեն ի վաստակս ձեր եւ այլք կերիցեն զօրութիւնս ձեր եւ ոչ ոք գտանիցի որ փրկեսցէ զձեզ եւ ոչ հաճեսցի ընդ ձեզ տէր եւ ոչ նայեսցի եւ ոչ փրկեսցէ այլ զձեզ Այլ զի կոչեցէք զիս ելանել գալ առ ձեզ զայս ամենայն կամէիք լսել դուք յինէն Եթէ իմ չէր զայս ամենայն պատմել ձեզ սակայն այս ամենայն լինելոց էր ձեզ վասն սպանման արդարոյն մեծին մանկանն Յուսկան առաքինւոյն առաջնորդի ձերոյ որ էր ի տանէն զաւակին Գրիգորոյ զի այս ամենայն լինելոց է ձեզ զի այսպէս եցոյց ինձ տէր Այլ զի յղեցէքդ առ իս եթէ եկ կաց մեզ գլուխ եւ առաջնորդ զիարդ լինիցիմ առաջնորդ այնոցիկ որք ոչ դառնայցեն զկնի տեառն կամ զիարդ կայցեմ գլուխ ազգի զորս եթող տէրն ի ձեռանէ Կամ զիարդ ամբառնայցեմ զձեռս իմ աղօթիւք առ Աստուած վասն այնոցիկ որոց ձեռք իւրեանց շաղախեալ են արեամբ սրբոց տեառն կամ զիարդ եղէց բարեխօս վասն այնորիկ որք նուաճեցինն կամ զիարդ մատուցանեմք աղօթս պաղատանս այնոցիկ որք դարձուցին զթիկունս առ տէր եւ ոչ զերեսս իւրեանց Կամ զիարդ խօսիցիմ ի հաշտութիւն վասն այնոցիկ ոյք փախուցեալն են եւ ոչ կամին դառնալ որոց ինքնին տէր նիւթեաց պատրաստեաց զամենայն չարիս ի վերայ նոցա վասն այսորիկ զի ասացիք թէ ոչ տեսանէ տէր զայս ամենայն եւ որ ինչ նման է սոցին բանիցս Զայս բանս խօսեցաւ սուրբ ծերունին Դանիէլ քորեպիսկոպոսն առաջի թագաւորին Տիրանայ եւ առաջի իշխանացն պետացն եւ ամենայն զօրացն Եւ մինչ դեռ խօսէր նա զայս ամենայն հիացեալ զարմացեալ թագաւորն միտ դնելով լուռ եւեթ կայր Եւ եղեւ իբրեւ զայս ամենայն լուաւ բորբոքեալ ի բարկութիւն դառնութեան ամբարշտութեան ցասման իւրոյ զոր տայր հրաման անդէն խեղդամահ առնել զնա Զոր իբրեւ լուեալ անդէն սպասաւորացն կատարեցին զգործ հրամանին վաղվաղակի բայց մեծամեծք նախարարացն աւագանին շատ եդին ի մտի արքային զի մի կատարեսցէ զչարութիւն կամացն իւրոց առ դառնութեան սրտին ցասման առ զայրուցս բարկութեանն ոչ ինչ անսաց նոցա այլ ճոպան ի փողս եդեալ խեղդամահ արարին զնա Այսպէս կատարեցաւ սուրբն Դանիէլ Եւ բարձին զմարմին նորա բազմութիւն մարդկան որք տեղեակ էին նմա եւ գիտէին զնա եւ կամեցան մեծարել զնա ընդ ոսկերս սուրբ վկայիցն Քրիստոսի Ապա ինքն յայտնեալ երեւեցաւ առն սրբոյ աշակերտին իւրում որոյ անուն կոչէր Եպիփան զի մի ի պատիւ առցեն զոսկերս նորա իբրեւ զայլոցն այլ տարցին ի տեղին ուր ինքն հրամայեաց եւ ծածկեսցեն ընդ հողով Զի այսպէս յայտնեալ բարբառեցաւ նոցա զի եթէ տէրունական մարմինն ասէ ի գերեզմանի ծածկեցաւ աւուրս երկուս մինչեւ ցօրն երրորդ յորում յարեաւ առ հայր իւր որչափ եւս առաւել պարտ է մերում հողեղէն մարմինս ընդ հողով ծածկել Ապա բարձին զմարմին նորա սուրբ սիրելիք իւր աշակերտք որոյ գլխաւորին անուն էր Շաղիտա որ ի նմանէ իսկ աշխարհին Կորդուաց վարդապետ տուեալ էր եւ երկրորդին անուն Եպիփան որ գաւառին Աղձնեաց եւ մեծաց Ծոփաց ի նմանէ իսկ վարդապետեալ էր եւ ընդ նոսա պաշտօնեայք բանակին Եւ գնացին տարան եդին զմարմինն ի տեղւոջն ուր յառաջագոյն էր կայեանք խցկանն իւրոյ յերկրին Տարօնոյ որ էր մայր եկեղեցեացն Հայոց մօտ յակն աղբերն ուր առնէր Գրիգոր զմկրտութիւնսն աշխարհազօր բազմութեանն ի տեղւոջն որ անուանեալ կոչի Հացեաց դրախտ Յայնմ տեղւոջ ծածկեցին զմարմին սրբոյն Դանիէլի ընդ հողով ըստ յառաջագոյն տեսլեանն ըստ հրամանի նորա տուեալ 
Յաղագս որդւոցն Յուսկան եթէ որպէս ընթադրեալ առ ոտն հարին զմեծ քահանայութեան զԱստուծոյ զպատիւն Ապա խորհուրդ արարին մատուցանել զորդի սրբոյն Յուսկան ի քահանայութիւն հարցն վարդապետութեանն Ապա առանց իւրեանց կամացն ըմբռնեցան եւ բռնաբարեցան ի միաբանութեան եպիսկոպոսացն զի կալեալք ակամայ առեալք զձեռնադրութիւն սարկաւագութեան հարկեցան Պապն եւ Աթանագենէս Որոց ընդ ոտն հարեալք զաւանդն հոգեւորն պատուի անձամբ զանձինս իւրեանց խտորատուր յարուեստն զինուորութեանն զինեցան եւ յերկիր կործանեցան Եւ ընտրեցին զերկրաւոր կեանս եւ առին եւս իւրեանց կանայս զքորս թագաւորին եւ մերժեցին զանձինս իւրեանց ի ժառանգութենէ Աստուծոյ Բայց անուանք կանանց նոցա անուն կնոջն Պապայ Վարազդուխտ նոքա անորդիք անզաւակ ելին յաշխարհէ անուն կնոջն Աթանագենի Բամբիշն ի սոցանէ ծնաւ այր սքանչելի եւ զարմանալի Ներսէս որ առ յապայն եկաց քահանայապետ Բայց յայնմ ժամանակի ոչ ոք գոյր որ առաջնորդէր նոցա զքահանայապետութիւնն Ապա խորհուրդ արարին թէ զո գտցեն իւրեանց առաջնորդ ապա կամ եղեւ ամենեցուն առ հասարակ զի ի նմին տանէ իշխանութեանն Գրիգորի գտցեն որ կալցի նա զաթոռ հարցն 
Յաղագս Շահակայ որ էր ի զաւակէ Աղբիանոս եպիսկոպոսի որ յաջորդեաց զտեղի հայրապետացն աթոռոյն եւ թէ որպէս յայնմ ժամանակի երկիրն Հայոց թողեալք զտէր եւ զպատուիրանս նորա Ապա յայնմ ժամանակի միաբան խորհեցան աշխարհօրէն խորհուրդ եթէ ում պարտ իցէ զհայրապետութեանն զկաթողիկոսութիւն ունել Ապա իբրեւ ոչ ոք գոյր ի տանէն Գրիգորի այնմ արժանի ապա նմանեցուցին զՇահակ ոմն անուն ի տոհմէ զաւակին Աղբիանոս եպիսկոպոսին Եւ տան զնա ի ձեռս իշխանին մարդպետութեանն որում անուն իւր Հայր կոչէր եւ յաւագաց գումարեն ընդ նմա զիշխանն Գարդմանաց ձորոյն եւ առնեն ընդ նոսա այլ տասն նախարարս եւ յուղարկեցին զնա մեծաշուք պատուով յերկիրն Գամրաց ի մեծ քաղաքն Կեսարիա Անդ ձեռնադրեն զՇահակն ի կաթողիկոսութիւն Հայոց մեծաց եւ պատուով դառնան առ թագաւորն Եւ յաջորդեաց զտեղի հայրապետացն Շահակն եւ սա նմանեաց վարուցն Փառենայ Առաջնորդէր սա աշխարհի ըստ նմին օրինակի Բայց որոց հովուէրն չեդեալք ունկն ինչ խրատու ճշմարտութեանն այլ յանդիմանեալք հոլանեալ գործէին զմեղս համարձակութեամբ առանց խիթի յամենայն չարիս դարձեալք թողեալք զտէր եւ զպատուիրանս նորա առ հասարակ թագաւորն եւ նախարարքն եւ իշխանքն Եւս չար քան զնոսա առ մարդիկ մարդկանն ամբարշտեալք ի հնութիւն առաջին գործոցն հարցն իւրեանց դարձեալք ի փոքրկանց մինչեւ ցմեծամեծս ի յայս էին հարեալք ի սոյն կանխեալք Վասն այսորիկ ամենայնի բարկացեալ տէր Աստուած ի վերայ նոցա եթող ի ձեռանէ արար զնոսա կոխան ի յարուցելոցն ի վերայ նոցա թշնամեաց նոցա Քանզի ի ժամանակաց ի թագաւորութենէն Տրդատայ յորմէ հետէ զտէրն ճանաչելոյ արար խաղաղութիւն եւ լռեցոյց շուրջ զթշնամիս նոցա զի ցածոյց տէր զմարտ պատերազմացն ի սահմանաց նոցա եւ մինչեւ յայն ժամանակ ոչ ընդ ումեք բանք գոյին ամբոխի կամ խռովութեան եւ ի մեծի խաղաղութեան էին բնակեալք Ապա ի ժամանակին յայնմիկ յարոյց զօրացոյց զգրգռութիւնս սահմանակցօք շուրջ յամենայն կողմանս զթշնամիս նոցա եւ ոչ մի ոք ի թագաւորացն Հայոց ոչ ոք գտանէր նոցա բարեկամ այլ ամենաքեան թշնամիք 
Յաղագս Հայր մարդպետին որ տայր կոտորել զազգս նախարարացն Հայոց Բայց յայնմ յանմիտ թագաւորութեանն ժամանակի ոչ միայն թշնամիք թշնամեաց այլ եւ բարեկամք բարեկամաց եւ ընկերք ընկերաց դաւաճանութիւնս մատնութիւնս սկսան յարուցանել ի մէջ հայաստան երկրին եւ բեւր ազգի ազգի թշնամութիւնս գործէին Վասն զի անկաւ ի նոսա խռովութիւն ի տեառնէ այս պղծութեան եւ ոգի մոլորութեան զի նախ միմեամբք քանդեալք աւերեցան վասն անօրէնութեան իւրեանց Բայց քան զամենեսին աւելի այր մի անօրէն եւ այսամուտ որ աւելի ընդ ազգս նախարարացն գրգռէր զթագաւորն Տիրան Այս ինքն որ ունէր զպատիւն մեծի մարդպետութեանն այր ներքինի չարասիրտ չարախորհուրդ չարագործ որում Հայր կոչէին Զբազումս ի նախարարացն ետ քսութեամբ առանց վնասու կոտորել եւ խանգարեաց զմեծ տէրութիւն թագաւորութեանն Մանաւանդ աւելի զերկու տոհմսն զաւագս տայր իւրով չարախօսութեամբ հանել ընդ սուր եւ անունդ առնել միահաղոյն զտոհմսն Ռըշտունեաց եւ զտոհմն Արծրունեաց բառնային ի միջոյ առանց ամենայն վնասու եւ յանցման մինչ անգամ եւ զէգսն կոտորեցին ազգացն Յայնմ ժամանակի ի գայթակղի գտանէին ի դայեակս մանկունս փախստեայս զՏաճատ որդի Մեհընդակայ ըռըշտունւոյ եւ միւս եւս Շաւասպ որդի Վաչէի արծրունւոյ տղայք ստնդիայք զոր ածին առաջի թագաւորին Իբրեւ տեսանէր տայր հրաման հանել փողոտել զմանկունսն զի նոքա եւեթ ճետք մնացեալ էին յազգացն Եւ անդ դիպեալ Արտաւազդ եւ Վասակ արք ի մամիկոնեան տոհմէն որք էին զօրավարք ամենայն զօրացն Հայոց որք յարուցեալք անկան ի վերայ մանկանցն տղայոց մէն մի յանթի հարեալք ի դուրս գնացին զէնն ի վեր առեալք կռուոյ պատրաստէին ի վերայ այնց մանկանց մեռանել Զի թէպէտ եւ սնուցանէին նոքա զորդին զարքային զԱրշակ սակայն զչարեալք ընդ գործ ժամանակին թողին զսանն իւրեանց զԱրշակ եւ գնացին ի բաց ի բանակէն արքունի Եւ չոգան յաշխարհն իւրեանց յամուրս Տայոց եւ անդ նստան ամս բազումս ընտանեօք իւրեանց եւ թողին զայլ զտուն իւրեանց Եւ սնուցանէին զայն մանկունսն զՇաւասպն եւ զՏաճատ եւ ետուն նոցա զդստերս իւրեանց ի կնութեան ուստի դարձեալ միւսանգամ ազգն այն սերեցան եւ ոչ խառնէին նոքա ի խորհուրդս Հայոց մինչեւ ի բազում ամս 
Յաղագս որդւոցն Յուսկանն Պապայն եւ Աթանագինէին եթէ որպէս կամ զիարդ սատակեցան յանօրէնութեան իւրեանց Այլ որդիքն Յուսկանն Պապն եւ Աթանագենէս յաստուածատեցութեանն զկեանս իւրեանց վարեցին յանօրէնութեան եւ յամբարշտութեան շրջէին Եւ զամենայն աւուրս կենաց իւրեանց ի մեծի յանդգնութեան էին եւ ոչ երկեւղ Աստուծոյ առաջի աչաց նոցա եւ ի բազում անառակութեան եւ ի գիջութեան գնային եւ զկարգն Աստուծոյ արհամարհեալ այպանէին Եւ էին նոքա յերկրին Տարօնոյ յեկեղեցւոջ յաւանին յԱշտիշատ ուր զառաջինն էր շինեալ զեկեղեցին ի հաւոյն նոցա Գրիգորէ Յայն գեւղ երկոքեան եղբարքն երթեալք համանէին Պապն եւ Աթանագենէս Եւ բազում հատեալ յարբշռութիւն զԱստուծոյ զտաճարաւն այպն առնէին եւ երթեալք երկոքին եղբարքն մտանէին յեպիսկոպոսանոցն որ էրն անդ եւ ըմպէին անդ գինի բոզօք եւ վարձակօք եւ գուսանօք եւ կատակօք զսուրբ եւ զնուիրեալ տեղօքն քամահեալ կոխան առնէին Եւ մինչ էին յուրախութեան մեծի բազմեալք էին ի ներքս եպիսկոպոսանոցին ուտէին եւ ըմպէին յանկարծակի հրեշտակ տեառն երեւեցեւ ի նմանութիւն փայլատական եւ հարեալ սատակէր զերեկոսեան զեղբարսն միանգամայն ի բազմականին անդ Եւ այլ մարդիկն որք էին անդ որք տաճարակիցք էին ուրախակիցք եւ բազմականակիցք էին որք միանգամ անդ դիպեցան առ հասարակ թողին եւ փախեան եւ ելին արտաքս ի տաճարէ անտի Եւ յահէն մեծէ այլ ոչ եւս ոք ի նոցանէ դարձաւ անդրէն եւ ոչ ոք իշխեաց բնաւ այլ մարդ ի մարդկանէ մտաբերել մտանել ի ներքս եւ ոչ ի դուրսն հուպ երթալ եւ դնել քանզի ի բաց մնաց ի փախչելն նոցա եւ ոչ յայլ աւուրս ոք առ դրօքն իշխէր անցանել Եւ Պապն եւ Աթանագենէս երկոքեան եղբարքն այսպէս սատակեցան անկեալ դնէին ի ներքոյ եպիսկոպոսանոցին ի տեղւոջն բազմականացն Եւ դրունք տաճարին ի բաց կային եւ ոք հուպ չիշխէր երթալ մինչեւ նեխեցան մարմինք նոցա եւ կողոպտեցան եւ յաղկեցան քակեցան լուծան ի միմեանց ցրուեցան ոսկերք նոցա Եւ բազում ամիսք անցանէին ի վերայ իրացն ապա իշխեցին մտանել ժողովել բառնալ հանել անտի զոսկերս նոցա եւ գտանէին զնոսա լոկ ցամաքեալ զկճղացեալ զոսկորս նոցա եւ հանէին յայգւոջն եկեղեցոյն որում Ագարակն կոչեն Բայց մնաց Աթանագենի որդի ի Բամբշնէ ի քեռէ թագաւորին եւ անուն նորա Ներսէս որ եկաց յաթոռ հայրապետացն առ յապայ ամենայն երկիր Հայոց Բայց Պապոյ ի բուն ի կնոջէն ոչ մնաց այլ էր նորա հարճ մի ի գաւառէն Տարօնոյ ի Հացեաց գեղջէ կարճազատացն եւ մնաց որ ի հարճէ անտի ի Հացեկացւոյն որում անուն իւր որդւոյ հարճին Վրիկ կոչէր 
Յաղագս Տիրանայ թագաւորին եթէ որպէս մատնեցաւ յիւրմէ սենեկապետէն ի Փիսակայ Սիւնոյ եթէ կորեաւ եւ գերեցաւ ի Վարազէ իշխանէն պարսկէ եւ կամ որպէս ամենայն երկիրն Հայոց ընդ նմին գերեցաւ Բայց դեռ բարեկամութիւն էր ի մէջ թագաւորացն երկոցունց ի մէջ թագաւորին Հայոց եւ Պարսից Նստէր յաշխարհին Ատրպատական որում անուն կոչէր բարձգահին իւրում Շապուհ Վարազ Արդ մինչ դեռ եւս յոյժ խաղաղութիւն էր ի մէջ թագաւորացն երկոցունց անկաւ ի տեառնէ խռովութիւն ոչինչ բանիւք արամբ միով անարգաւ որ ոչ ինչ պակաս քան զդեւ էր մոլութեամբ որոյ անուն Փիսակ կոչիւր որ սենեկապետն էր արքային Տիրանայ ազգաւ սիւնի Սա դեսպանագնացեալ էր առ Վարազ Շապուհ զոր թողեալն էր սահմանապահ արքային Պարսից յԱտրպատական աշխարհին Զայնու ժամանակաւ ձի մի էր երիվար արքային Տիրանայ զորմէ կարի զարմանային Եւ էր ձին գունով ճարտուկ ճանճկէն սա լի էր քաջութեամբ անուանի եւ հոյակապ մեծ եւ բարձր երկայն քան զամենայն ձիս եւ տեսանելով քան զայլս գեղեցիկ զանազան որ համեմատ նմա այլ ոչ գտանէր Զորմէ յերթալն իւրոյ դեսպանութեանն սենեկապետն արքային Փիսակ մատնեաց զձին Վարազայ վասն զի բարեկամացեալ էր ընդ նմա եւ ի նմանէն ինքն թուղթ առեալ բերեալ մատուցանէր արքային Հայոց Զորմէ չհաւանեալ տալ ոչ առնոյր յանձն Այլ վասն զի կասկածէր յառնէն զի գոյժ խռովութիւն ինչ ի մէջ թագաւորացն երկոցունցն արասցէ ի խնդիր անկանէր զնոյն գոյն ձի զնոյն նշան զնոյն պատկեր բաց ի մեծութենէ զի այնչափ ուրեք ոչ գտանէր զնոյն նման զնոյն կերպարանս ճարտուկ ճանճկէն գտեալ եւ հանդերձ հրովարտակօք եւ պատարագօք ի ձեռն մոլեկան Փիսակայն առ իշխանն յԱտրպատական առ Վարազն արձակէր Եւ միտս դնելով խորհուրդ առնէր զի ասասցես ասէ եթէ այս ինքն է զոր խնդրեցերն զի առ սէր ոչ խնայեաց ի քէն Իսկ նա յորժամ հասեալ առ Վարազն յայտ առնէր խնայութեանն ի գրգռութիւն ջանացեալ ոչ կամէր բժշկել զնենգախօսութիւնն իւր այլ եւս քան զեւս սրեալ զչարախօսութիւնն իւր ասելով եթէ այնչափ ի հեռ եւ ի նախանձ ի չարակնութեան եւ ի թշնամութեան ի յատելութեան եւ ի չկամութեան յերկմտութեան եւ յաներկիւղութեան առ թագաւորն Պարսից եւ առ ամենայն զօրսն Պարսից արքայն Հայոց Տիրան մինչ անգամ վասն կաշոյ միոջ խնայ արարեալ թագոյց եւ զքեզ ծաղր արարեալ եւ այլ ընդ այլոյ զմիտս գողանալ քո զոր յիմ ձեռն ետ ածել առ քեզ առաքեաց Եւ ոչ այդ միայն է ասէ այլ ի կայսր եւ ի զօրս նորա յուսացեալ խորհի հանել զթագաւորութիւն Պարսից յազգէն Սասանայ զի ասէ թէ մեր լեալ է եւ հարցն մերոց այն տէրութիւնն Արդ ասէ թէ չեմ ծուղալոց մինչեւ դարձցի պատիւ հարցն նախնեաց զնախնի զթագաւորութիւնն այսրէն առ որդի եւ առ զաւակ նոցա յազգս իմ եւ ի տունս իմ եւ յանձն իմ դարձուցանեմ Եւ այսչափ եւ այսպիսի բանիւք գրգռէր զնա Փիսակն անօրէն ի վերայ տեառն իւրոյ բնակի եւ նիւթէր զմահ ի վերայ իւրոյ թագաւորին Ապա իբրեւ զայս ամենայն լուաւ Վարազ Շապուհ ատրպատական մարզպան ի կատաղախօս ի շնաբերանն Փիսակայ վաղվաղակի նամակ ամբաստանութեան գրեալ Վարազայ յարքայէն Հայոց մատուցանէր Ներսեհի արքային Պարսից Եւ այնչափ զայրացոյց գրգռեաց յուզեաց դրդեաց սրտմտեցոյց բարկացոյց զթագաւորն Պարսից ի վերայ արքային Հայոց որ ապա առ հրաման ի նմանէ զինչ եւ է հնար գտանել մարթել ճանապարհս մեքենայիւք գայթակղութիւնս դնել որսալ ըմբռնել զարքայն Հայոց Եւ մինչ դեռ խաղաղութիւն էր ի մէջ թագաւորացն երկոցունց բարկութիւն տեառն գրգռեաց յուզեաց զվրէժս զի խնդրեսցին սուրբ արիւնք մահուցն երկուց մեծացն քահանայիցն առաջնորդացն յանօրէնն Տիրանայ Ապա յայնմ ժամանակի Վարազն արձակէր դեսպան առ արքայն Հայոց ի հաշտութիւն խաղաղութեան դաւով խօսել ընդ նմա զանձուկ սիրոյ պատճառեալ համարձակութիւն խնդրէր գալ նմա առ նա Իսկ իբրեւ լուաւ զայն Տիրան արքայն Հայոց փութապէս վաղվաղակի մեծաւ ուրախութեամբ առ ինքն կոչել հրամայէր Եւ մինչ չեւ նա եկեալ էր խորհէր արքայն ընդ իւր ծառայսն ներքինիսն սպասաւորսն իւրում սենեկի ասէ Արժան է մեզ այր որ գայ առ մեզ զբօսուցանել եւ ուրախ առնել որսովք եւ բազմականօք եւ ամենայն պէսպէս վայելչութեամբք Այլ ոչ եթէ այնչափ ինչ արժան է զմեծ ինչ որսոյ տեղիս ի մերում երկրի աստ նմա տեսանել վասն չարակնութեան յաչաղանաց չարաբարութեան նենգութեանն ազգին Պարսկաց այլ նմանեցուցէք տեղիս դոյզնագիւտ որսոց ինչ որով լոկ զբօսուսցուք զնա եւ մի որսասցուք զառատ ինչ որսոց զտեղիս եւ զի մի մեծ ինչ նախճիրս որսոց կոտորեալ առ ի ցոյցս առնելոյ Այլ վարկպարազի արասցուք ասէ վասն դառնացող չար ազգին չարութեանն դառնացող ազգին Այլ յերկրին Ապահունեաց յոտինն մեծի լերինն Մասեաց տեղին զայն որսասցուք տեղւոյն որում անուն կոչի քաղաք Աղիորսք Ապա եկն եհաս Շապուհ Վարազն երիւք հազարօքն եւ յանդիման եղեւ թագաւորին յերկին Ապահունեաց եւ մեծապէս մեծարեցաւ ի նմանէ Եւ այն բանքն որ վասն որսոյն ի թագաւորէն ասացաւ վաղվաղակի յունկն զօրավարին Պարսից հասանէին ի բերանոյ շորիկն շոգմոգն տիրանենկն եւ տիրադրուժն տիրասպանուն տիրամատնիչն Փիսակայ յայն յաշխարհակորոյս յառնէ անտի եւ աւուրս սակաւս ուրախ լինէին ի միասին Այլ իշխանն Պարսից զթշնամութիւնն զոր ունէր ի ներքոյ խորամանգեալ ծածկեալ մեքենայեալ առագաստեալ բերէր եւ առնէր սպաս զդաւն կատարել Եւ ի ժամանակին յայնմիկ այնպէս դիպեցաւ յայնմ ժամանակի զօրավարքն չէին անդ սարտուցեալ էին եւ այլ մեծամեծք նախարարացն եւ աւագ տանուտէրք ազատանին սոյնպէս եւ զօրքն արքունի յիւրաքանչիւր տունս յիւրաքանչիւր կայեանս յիւրաքանչիւր դադարս դադարեալ էին Եւ ոչ ոք էր որ մնացեալ էր առ թագաւորին եւ ոչ գունդ եւ այրեւձի բայց միայն սակաւ սպասաւորօք հանդերձ եւ որսոցն պառականօք եւ ռահվիրայ մարդկաւն եւ խառնաղանջ խորանապահ զօրուն եւ ռամիկսպաս զօրօքն եւ տիկնաւն հանդերձ եւ արքայորդին մանուկն Արշակ Այսպէս սակաւուք դիպեալ ի ժամանակին յայնմիկ զի թէպէտ եւ տեսեալ հարուստ գնդաւ եկեալ զօրավարն Պարսից զի էին ընդ նմա սպառազէնք վառեալք արք իբրեւ երեք հազարք ոչ ինչ խիթացեալ զգուշաւ անկասկած լինէր Քանզի տեսանէր զնա իբրեւ ի պատճառս խաղաղութեան եկեալ մեծաւ պատարագօք եւ պատուական ընծայիւք եւ մեծաշուք մեծարանօք Եւ իբրեւ ոչ ինչ բազում աւուրք ընդ մէջ եղեն յընթրիս կոչեն ի հաց հրաւիրեալ զարքայն ի պատիւ մեծարանաց կոչէր Ապա իբրեւ ընդ գինիս մտին քաջ արբեալ լինէին թագաւորն եւ որ ընդ նմայն էին զօրն դարանակալ յանպատրաստից յանկարծօրէն յայլակարծուց զնոսա յանկարծուստ յիւրաքանչիւր բազմականի ի վերայ հասեալք ըմբռնէին եւ վահանափակ շերտաւորացն պատէին զթագաւորն Տիրան Եւ կալեալ կապեալ զոտս եւ զձեռս նորա ի կապս երկաթիս եւ զբանակն զոր գտանէր աւար հարկանէր եւ զգանձս եւ զստացուածս զկին եւ զորդիս թագաւորին զոր գտին ի բանակին խաղացուցին յերկրէն Ապահունեաց Իբրեւ եկին համին ի գեւղ մի որում անուն Դալարիս կոչէին յորժամ եկն եմուտ զօրավարն Պարսից ի ներքս ի գեւղն Դալարիս ածէր կապեալ զարքայն Տիրան ընդ իւր Եւ ասէ Վարազ Աղէ տեսէք ածուղ որով երկաթ շողացուսցուք զի զաչս խարեսցուք զարքայիս Հայոց Եւ անդէն բերին ածուղ որով խարէին զաչսն Տիրանայ Ապա ինքն խօսել սկսաւ Տիրան եւ ասէ Փոխանակ զի իմ երկու աչքս լուսաւորքս խաւարեցան յայս տեղւոջս արդ փոխանակ Դալարեացս անուան Ածուղ անուն լիցի սմա մինչեւ ցյաւիտեանս ժամանակաց եւ այս երեւոյթ նշանակս մնասցէ յիմ յիշատակի Այլ ինձ յուշ եղեւ եւ գիտեմ թէ այն զի խնդրեցաւ յինէն վրէժ չարեաց մեղացն իմոց փոխանակ զի խաւարեցուցի ես յաշխարհս որում թագաւորեալ էի յերկուց լուսաւոր վարդապետացն եւ կարծեցի շիջուցանել զլոյսն ճշմարտութեանն քարոզութեանն երկուց հաւատարմացն վասն այսորիկ խաւարեցաւ լոյս տեսանելեաց աչացս իմոց Եւ յայնմ ժամանակի վաղվաղակի փութանակի չու առնէր յԱծուղ գեղջէն խաղայր գնայր ճեպով իշխանն արքային Պարսից հանդերձ Տիրանաւ արքայիւ եւ ամենայն գերութեամբն յերկիրն Պարսից եւ երթայր յԱսորեստան առ տէրն իւր յարքայն Պարսից Լու եղեւ այս ամենայն կործանումն գուժի չարեացն յանկարծօրէն թշուառութեանն հասելոյ Ապա ժողով լինէր նախարարացն եւ իշքանացն գործակալք եւ զօրագլուխք պետք եւ ամենայն աշխարհաժողովք բազմութեանն եկելոց կուտելոցն Թէպէտ եւ ժողովեցան կազմեցան գունդ եղեն պատրաստութեամբ զհետ կրթէին Վարազայ ոչ ինչ կարացին հասանել Սակայն հասանէին առնուին զկողմ ի Պարսից աշխարհէն առ հասարակ մարդակոտոր առնէին եւ զաշխարհն յայրեաց եւ յաւար դարձուցանէին Եւ ինքեանք դառնային եւ ի մի վայր ժողովէին կոծ եդեալ աշխարանօք լային զիւրեանց բնակ տէրն զարքայն Հայոց սոյնպէս եւ զկորուստ աշխարհին եւ զանձանց անտէրչութիւն կործանմանն վարանացն աղիողորմ գործէին 
Յաղագս թէ որպէս ժողովեցան միաբանութեամբ նախարարքն Հայոց եւ չոգան ածին զթագաւորն Յունաց իւրեանց ի թիկունս օգնականութեան ի յերկիրն Հայոց եւ թէ որպէս եկն թագաւորն Պարսից բազում զօրօք եւ Ներսեհ արքայն Պարսից միաձի ճողոպրեալ փախստական անկանէր յերկիրն Պարսից Ապա առաւել ժողովեցան ի մի ժողով միաբանութեանն մարդիկ աշխարհին Հայաստան երկրին նախարարք մեծամեծք աւագք կուսակալք աշխարհակալք ազատք զօրագլուխք դատաւորք պետք իշխանք բայց ի զօրավարացն այլ եւ ի շինականաց անգամ ռամիկ մարդկանն Ապա խօսել սկսան այր ընդ ընգերի եւ ասեն Զինչ է այս որ ի սուգ մտեալ եմք թշնամիք այսու գամագիւտ լինին այլ քան սակաւ ժամանակք են այսրէն արշաւեսցեն թշնամիքն Այլ եկայք ասեն զանձինս անձամբք մխիթարեսցուք անձանց եւ աշխարհի պահ կալցուք եւ զտեառն բնակի վրէժ խնդրեսցուք Ապա առ հասարակ ամենայն մարդիկ աշխարհին ի մի միաբանութիւն եւ ի մի խորհուրդս ժողովեցան վասն օգնականութեան եւ ի թիկունս իւրեանց գտանելոյ Յայնմ ժամանակի առաքեցին ի մեծ նախարարաց անտի աւագանին Հայոց հանդերձ պատարագօք առ թագաւորն Յունաց զի ի նա ձեռս տուեալ ծառայեսցեն նմա հնազանդութեամբ եւ լինիցի նա նոցա թիկունք օգնականութեան խնդրել վրէժս ի թշնամեաց նոցա Ապա առաքեցին զԱնդովկ նահապետն Սիւնեաց եւ զԱրշաւիրն կամսարական նահապետն Արշարունեաց որք երթեալ հասեալ էին յաշխարհն Յունաց ի կայսերական պաղատն թագաւորացն եւ տային զհրովարտակն եւ ունէին զպատարագսն բերեալ առաջի եւ մատուցանէին զաշխարհապաղատ պատգամսն առաջի թագաւորին Զոր իբրեւ լուաւ կայսրն զիրսն զայնոսիկ մեծաւ փութով եւ բազում պատրաստութեամբ ի խնդիր ելանէր իրին հասելոյ եւ օգնական եւ թիկունք լինէր աշխարին Հայոց Մանաւանդ զի զուխտն յիշեալ զդաշանցն կռելոց զերդմանցն հաստատութեան միջնորդութեամբ ի մէջ կայսերն Կոստանդիանոսի եւ ի մէջ թագաւորին Տրդատայ եղեալ էր Արդ մինչ դեռ դեսպանքն երթեալք յերկրէն Հայոց ի կայսերական պաղատն չեւ էին անդրէն յիւրեանց աշխարհն դարձեալ ի կողմանց արեւելից խաղաց գնաց ինքն Ներսեհ արքայն Պարսից գալ առնուլ այրել եւ աւերել կորուսանել եւ միահաղոյն իսկ յիւր վտարել զսահմանս Հայաստան երկրին Եւ առեալ զամենայն զօրս իւր բնիւ աղխիւ եւ ամենայն մեծաւ կարաւանաւ փղակոյտն բազմութեամբ հանդերձ անթիւ վաճառօք եւ բնիւն մաշկապաճենօքն եւ ամենայն կանանօքն եւ հանդերձ տիկնանց տիկնաւն եկն եհաս ի սահմանս Հայոց խճողեաց ելից զերկիրն առ հասարակ Յայնմ ժամանակի ազատազօրքն նախարարացն Հայոց առեալք զիւրաքանչիւր ընդանիս լինէին փախստականք ի կողմանս Յունաց անգանէին գոյժ տային կայսերն բազմագունդ բանակին նախարարացն Ապա իբրեւ զայս ամենայն լսէր թագաւորն Յունաց նոյնօրինակ եւ նա զիւր զօրսն գումարէր եւ չու արաեալ գայր հասանէր յերկիրն Հայոց ընդդէմ թագաւորին Պարսից Եւ եթող զիւր զբանակն զՍատաղ քաղաքաւն եւ ինքն ընտրեաց իւր արս երկուս գլխաւորս արս իմաստունս հայաստան բանակէն այս ինքն զԱրշաւիրն եւ զԱնդովկն զի այս արք էին որ չոգան առ նա դեսպանութեամբ յառաջնում նուագին Եւ այսպէս հանդերձ նոքօք ինքն իսկ կայսրն ի շինականութեան կերպարանս ի կաղամբավաճառի օրինի մտանէր ի բանակն Պարսից Իբրեւ էր նա բանակեալ ի գաւառին Բասենոյ ի գիւղն որ անուանեալ կոչի Ոսխայ եկին մտին ի բանակն արքային Պարսից դիտեցին քննեցին զչափ առին զնոցա զօրութիւն զօրացն Եւ անտի դարձան յիւրեանց բանակն կազմեցան պատրաստեցան գային հասանէին գտանէին զբանակն արքային Պարսից ի նմին տեղւոջ բանակեալ ի պղերգութեան յանհոգութեան յանկասկած խաղաղութեան Ապա հասեալ ի տուընջէն ժամուն անկանէին ի վերայ թագաւորին Պարսից ընդ սուր զամենայն բանակն հանէին եւ ոչ զմի ոչ ապրեցուցանէին Եւ առին զկապուտ զաւար բանակին եւ զկանայս թագաւորին եւ զբամբիշն եւ զբանսկան ընդ նոսին եւ զինչս եւ զստացուածս նոցին ընդ նմին ի գերութիւն վարէին զկանայս նոցա եւ զգանձս եւ զկեանս եւ զկազմած նոցա Բայց միայն թագաւորն պրծեալ մազապուր պէշասպիկ մի սուրհանդակ առաջի պրծեալ ելանէր փախստական հազիւ ուրեմն կարէր անկանել հասանել յաշխարհ իւր Իսկ կայսրն մեծաւ շքեղութեամբ անուանի պերճացեալ ի մէջ բանակին երեւեալ զայր ի չափ հասեալ առ հասարակ կոտորէին եւ զայլ ամենայն ի գերութիւն վարէին յերկիրն Յունաց Եւ ի վերայ երկրին թողոյր զիշխանսն վերակացուս զԱնդովկ եւ զԱրշաւիր մեծապարգեւ մեծապատիւ մեծարէր եւ յանձն արարեալ զնոսա ամենայն իշխանացն եւ զաշխարհն նոցա եւ ինքն կայսրն չու արարեալ գնաց յերկիր իւր յերկիրն Յունաց Եւ արքայն Պարսից գնացեալ փախստական յերկիր իւր եւ իբրեւ եհաս անդր ժողովէր առ ինքն զամենայն մնացեալս իշխանութեան իւրոյ եւ ի խոյզ եւ ի խնդիր անկանէր Խորհուրդ ի մէջ առնոյր հարցեւքնին առնել հրամայէր վերստին զի տեսցեն եւ յայտ արասցեն թէ ուստի եղեւ սկիզբն պատերազմացն եւ մարտին Ապա ի վեր եկին եւ յայտնեցան իրքն առաջի նորա զի յոչինչ իրաց ի վատթար բանից համարեցան զիրսն եղեալս վասն ձիոյ միոյ կարծիս առնել զայն ամբոխ խռովութեան ի մոլեկան առնէն Շապուհ Վարազայն Ապա հրաման ետ հանել զպատիւն ի բաց եւ մերկանալ ի նմանէ զպատուական պատմուճանն եւ մեծաց հարուածոց արժանի առնէր զՎարազն ըստ պարսկի օրինակին հրամայէր զմորթն ի բաց հանել եւ խոտով լնուլ եւ ի հրապարակի իւրում ի տեսիլ ծանականաց կանկնել հրամայէր Եւ ինքն ի զղջումն եկեալ վասն իրացն եղելոց ապա արձակէր զիշխանսն պատուականս ի հնազանդութիւն խաղաղութեան վասն գերեդարձ առնել ի կայսերէն միւսանգամ եւ այնուհետեւ աղօթակերս արձակել ի հաշտութիւն խաղաղութեան խօսել ընդ կայսերն զի գոնեայ զկանայս իւր արձակեսցէ ի գերութենէն եւ բարձցէ ի նմանէ զծանակութեանցն զդսրովութեանցն նախատինս Ապա գրէր հրովարտակ թագաւորն Յունաց Վաղէս առ արքայն Պարսից Նախ դու ասէ դարձուսցես զգերութիւն առեալ յերկրէն Հայոց եւ զթագաւորն Տիրան ինքնին գլխովին եւ զամենայն ինչ զոր առեալ իցէ անտի ապա յորժամ զայդ արասցես եւ ես զիմս դարձուցից զոր առեալ եմ զի եթէ ոչ նախ դու զնոցա զաւարն դարձուսցես եւ ես ապա զքոյդ դարձուցից Եւ իբրեւ լուաւ զայն հրաման արքայն Պարսից վաղվաղակի զիրսն կատարէր հանէր զկապեալն Տիրան ի տանէն բանդի կապանաց խօսէր ընդ նմա ողոքով զի թագաւորեցուսցէ զնա անդրէն յիւր աշխարհն արձակելով զի երթիցէ նա պատուով Ապա տուեալ պատասխանի Տիրանայ եթէ անօգուտ է ինձ եւ անպատշաճ է կուրութեամբ անմարթ իսկ է կարի ունել զթագաւորութիւն բայց փոխանակ իմ թագաւորեցո զԱրշակ զորդի իմ Յայնմ ժամանակի թագաւորեցուցանէր զԱրշակ որդի նորա ի վերայ աշխարհին Հայոց եւ զկանայս թագաւորին եւ զայլ գերին ամենայն գանձիւք ընծայիւք եւ ստացուածովք հանդերձ եւ միանգամայն դարձ առնէր ամենայն գերութեան Եւ զինքնին Տիրան թագաւորն Պարսից հանդերձեաց կազմեաց մեծաւ կազմութեամբ եւ արձակեաց յիւր աշխարհէն յերկիրն Հայոց եւ կատարեալ հաւատարմացոյց զասացեալսն հրամանաց թագաւորին Յունաց Եւ իբրեւ զնոսա ի Հայս յուղարկէր ապա եւ զ՚ի թագաւորէն Յունաց զառ ինքն եկեալսն դեսպանսն արձակէր յիւրմէ զի երթիցեն պատմեսցեն թագաւորին Յունաց թէ որպէս եւ կամ զիարդ նա զհրամանսն կատարեաց զթագաւորին Յունաց զի եւ թագաւորն Յունաց դարձուսցէ զգերութիւնն զոր առեալ զթագաւորին Պարսից Եւ եղեւ իբրեւ լուաւ զայնս ամենայն թագաւորն Յունաց եթէ կատարեաց ի գլուխ եհան զայս ամենայն ի նմանէ զտուեալ հրամանն թագաւորն Պարսից եւ դարձ արար գերութեանն Հայոց եւ Տիրանայ արքային հաճեցաւ Յայնմ ժամանակի եւ թագաւորն Յունաց առնէր գերէդարձ գերութեան արքային Պարսից Եւ հանդերձեաց կազմեաց թագաւորն Յունաց զկանայս թագաւորին Պարսից մեծաւ պատուով եւ զամենայն գերութիւնս նոցա ընդ նոսին յերկրէն Յունաց յերկիրն Պարսից դարձուցանէր եւ բարեաւ առ թագաւորն յուղարկէր Կատարեցաւ երրորդ դարք քսան եւ մի պատմութեանց դպրութիւնք ժամանակագիր կանոնք Փաւստեայ Բիւզանդեայ ժամանակագիր մեծի պատմագրի որ էր ժամանակագիր Յունաց ԲՈՒԶԱՆԴԱՐԱՆ ՊԱՏՄՈՒԹԻՒՆՔ ՉՈՐՐՈՐԴ ԴՊՐՈՒԹԻՒՆ ԿԱՆՈՆՔ ԺԱՄԱՆԱԿԱԳԻՐՔ ՄԱՏԵՆԻՑ ՏԱՆ ՈՐԴՒՈՑ ԹՈՐԳՈՄԱՅ ԱՇԽԱՐՀԻՆ ՀԱՅՈՑ 
Յաղագս թէ որպէս յետ բազում շփոթի պատերազմացն Ներսեհ արքայն Պարսից թէ որպէս թագաւորեցոյց զԱրշակ զորդի Տիրանայ եւ արձակեաց յաշխարհն Հայոց հանդերձ Տիրանաւ հարբ իւրով եւ ամենայն գերութեամբն հանդերձ Այլ իբրեւ եղեւ հաճութիւն եւ բազում խաղաղութիւն ի մէջ թագաւորին Յունաց եւ Ներսեհի արքային Պարսից հաւանեցան մեծաւ սիրով առնել զկամս միմեանց եւ դարձուցանէր կայսրն Յունաց զգերութիւն արքային Պարսից Ապա եւ թագաւորն Պարսից Ներսեհ թագաւորեցոյց զԱրշակ որդի Տիրանայ եւ հարբ նորին եւ հանդերձ կանամբք իւրեանց եւ ամենայն գերութեամբ հանդերձ եւ գանձիւք իւրեանց եւ ստացուածովք արձակեաց մեծաւ փառօք Խաղաց գնաց Արշակ արքայ Հայոց մեծաց թագաւորեաց յերկրին ասորեստանեայց հանդերձ հարբն իւրով եւ ամենայն ընտանեօքն իւրովք եկն եհաս յերկիրն Հայոց եւ ժողովեաց զցրուեալս երկրին եւ թագաւորեաց ի վերայ նոցա Եւ եղեւ խաղաղութիւն մեծ ի ժամանակին յայնմիկ Ժողովեցան ամենայն թագուցեալքն փախուցեալք կորուսեալք երկրին Հայոց եւ էին անկասկածք բնակեալ ի խաղաղութեան մեծի ընդ հովանեաւ արքային Արշակայ Ապա կարգեցան կազմեցան յօրինեցան խաղաղացան աշխարհն Հայոց ի մէջ երկուց թագաւորացն եւ յայնմ հետէ բնակեալք խաղաղութեամբ վայելեալք յիւրաքանչիւր յարարս իւրեանց 
Յաղագս շինութեան կարգաց յօրինելոց աշխարհին նուաճութեան յիւրաքանչիւր տեղիս վարուց կարգաց նորոգելոյ աշխարհին թագաւորութեան Հայոց Յայնմ ժամանակի խնդիր ելանէր արքայն Արշակ տոհմին զօրավացաց ազգին քաջացն Մամիկոնենից մանաւանդ զի իւր դայեակս եւ սնուցիչք էին Ապա երթեալ գտանէր զնոսա յամուրս աշխարհին Տայոց յիւրեանց աշխարհին եւ դարձուցանէր զնոսա յընդանութիւնն զի պառակտեալք եւ քակտեալք էին յընդանութենէն եւ յամենայն գործոց Հայոց ի ժամանակս խօլութեանն Տիրանայ Եւ կացոյց արքայն զՎարդան զերէց եղբայրն ի նահապետութեանն ազգին իւրեանց եւ զՎասակ զմիջին եղբայրն զիւր դայեակն ի սպարապետութիւնն զօրավարութեան յիրս պատերազմացն սոյնպէս եւ զկրտսերն ի պէտս զօրացն կացուցանէր Սոյնպէս եւ զամենայն ազգսն զօրացն մեծամեծացն նահապետացն որպէս առաջին թագաւորքն նուաճեալք յիւրաքանչիւր չափու Եւ հնազանդէր զմեծամեծսն զիւրաքանչիւր զօրս բաժանեալ յամենայն կողմանց սահմանացն Հայոց սահմանապահս կացուցանէր Եւ նորոգեցաւ զուարթացաւ տէրութիւնն թագաւորութեանն Հայաստան երկրին որպէս եւ զառաջինսն մեծամեծքն յիւրաքանչիւր գահու եւ գործակալքն յիւրաքանչիւր չափու Եւ սկիզբն գործակալութեանն հազարապետութեանն աշխարհատեսն խնամակալութեանն աշխարհաշէն աշխարհատած դեհկանութեան շինականաշէն ազգն Գնունեաց հազարապետն ամենայն երկրին Նոյնպէս ստրատելատութեան սպարապետութեանն զօրավարութեանն մարտի կռուելոյ գործոյ ըռազմիկ ճակատամուղ նիզակին իրափառն աղանազգիք աղանադրօշք արծուէնշանք վարժնականիշք աներկիւղք քաջասիրտք նահատակք քաջանունք բարենշանս բարեհամբաւք բարեգործք յաջողակք ի գործ պատերազմաց ի բուն ի նախնեացն կարգաց ի Մամիկոնեան ազգին ի վերայ իշխանութեանն բովանդակ ի վերայ ամենայն զօրաց զօրավարութեանն բազմութեանն Հայոց մեծաց հանապազ յամենայն ժամ յաղթող ազգին պարգեւեալ յերկնից բարիանուն իրաքաջ ի մեծի նահապետութեան պատերազմի Եւ այլ յայսմ ազգաց եւ ի խոնարհ որ գործակալս անուն բարձիւք առաջի արքային պատիւ ի գլուխ բազմէին թող զնահապետս մեծամեծս եւ զտանուտեարս որք գործակալք միայն էին ինն հարեւր բարձ որ մտանէր ի ժամ տաճարին ուրախութեանն բազմակալացն կարգելոց թող զոտնկայս գործակալութեանն սպասու 
Յաղագս սրբոյն Ներսիսի թէ որպէս կամ ուստի էր կամ որպիսի կամ զիարդ ընդրեցաւ եպիսկոպոս լինել Հայոց աշխարհին Ապա ի մի ժողով կուտեցան առ արքայն Արշակ մեծամեծք նահապետք ազգաց ազգաց տոհմաց տոհմաց գնդից եւ դրօշուց տեարք ամենայն սատրապք նախարարք եւ ազատք պետք եւ իշխանք զօրավարք եւ սահմանապահք ի մի հաւանութիւն միաբանական խորհուրդք զի եկեսցեն տեսցեն եւ խորհեսցին վասն իւրեանց առաջնորդի թէ ում արժան իցէ նստել յաթոռ հայրապետութեանն եւ հովուել բանաւոր խաշանց Քրիստոսի Ապա յաղթեաց կալաւ այս բան խորհրդի ամենեցուն առ հասարակ որ անդ էին զի ի մնացորդաց տանն Գրիգորի յայնմ զաւակէ գտցեն զառաջնորդութիւն Զի ամենեքեան ասէին ցարքայն վասն զի նորոգեաց Աստուած զթագաւորութիւն ձեր սոյնպէս պարտ է ի յայնմ զաւակէ նորոգել զհոգեւոր նահապետութիւնն Զի ընդ նորոգել այնր աթոռոյ ասեն նորոգեսցին պայծառ վարք աշխարհիս Հայոց Ապա յականէ յանուանէ իսկ խնդրեցին աշխարհաժողով զօրքն բազմութեան զայն որ անուանեալ կոչէր Ներսէս զորդի Աթանագենի զթոռն քահանայապետին Յուսկան որդւոյ Վրթանայ որդւոյն Գրիգորի մեծին առաջնոյ քահանայապետին եւ մօր սորա Բամբիշն անուն քոյր արքային Տիրանայ Սա լեալ էր ամուսնաւոր յաշխարհակեաց կեանս նախ յաստիս մանկութեան ի տղայութենէ սնեալ եւ ուսեալ ի կեսարացոց քաղաքին Գամրաց ընդ հաւատարիմ վարդապետօք եւ ցանկալի եղեալ իւրոյն համարուեստն զուգակցացն Այլ ի ժամանակին յայնմիկ էր ի վարս զինուորութեան ի գործակալութեան սիրելի սենեկապետ արքային Արշակայ հաւատարիմ ի վերայ ամենայն կարգաց թագաւորութեանն ի ներքոյ եւ արտաքոյ Այր էր սա մեծ եւ բարձր ցանկալի հասակաւ եւ վայելուչ գեղով զի ոչ գտանէր ուրեք նման նմա գեղեցկութեանն ի վերայ երեսաց երկրի տենչալի ցանկալի եւ զարմանալի եւ ահագին ամենայն նայեցող տեսողաց եւ նախանձելի յարութեանն ի զինուորական կրթութեանն Երկիւղած ի տեառն է Աստուծոյ յոյժ աւանդապահ պատուիրանաց նորա մարդասէր սուրբ զգաստ սաստիկ իմաստուն եւ առանց ակնառութեան իրաւանց իրաւարար ցածուն քաղցր խոնարհ աղքատասէր ի սրբութիւնս ամուսնութեանցն օրինաւոր եւ կատարեալ սիրովն Աստուծոյ Եւ առ իւր ընկերս ըստ պատուիրանին սիրել զամենայն ընկեր իբրեւ զնաձն զի ի զինուորութեանն այսպէս կատարեալ էր վարուք լաւութեամբ որ մինչդեռ մանուկ իսկ էր գնայր նա ամենայն պատուիրանօքն տեառն եւ արդարութեամբ անարատութեամբ եւ ամենայն պաշտամամբք առ ընկերս իւր Անձանձրոյթ էր եւ ունէր զնախանձն Աստուծոյ եւ եռայր սուրբ հոգւովն այսպէս իսկ էր ամենայնիւ կատարեալ յամենայնի Եւ զաղքատս եւ զտառապեալս այսպէս սիրէր եւ ակն ածէր ի վերայ նոցա զի զիւր ինչ զհանդերձս եւ զկերակուր հասարակէր ընդ նոսա Եւ նեղելոց եւ տարակուսելոց օգնական եւ վերակացու եւ ջատագով ամենայն զրկելոց լինէր նա Մինչ դեռ եւս զզինուորական ձեւն յինքեան բերէր եւ զարդարեալ էր գեղեցիկ պատմուճանաւ եւ զարդ վայելուչ եւ ցանկալի գեղով իւրով երկայն հասակաւ եւ չքնաղատես հերօք վարսից իւրոց կայր ի սպասու թագաւորին մօտ ի սնարս արքային զարքունական սուսերն զպողովատիկն զոսկէպատեանն հանդերձ ականակապ մարգարտազարդ կամարաւն ի սպասու նորա բարձեալ ունէր առ հասարակ ատեանն զբողոք բարձեալ աղաղակէին եթէ Ներսէս լիցի մեր հովիւ Զոր իբրեւ լուեալ զբողոք բառնալով զանձն անարժան համարեալ չկամէր չառնոյր յանձն Իսկ յորժամ տեսանոյր զամենեսեան ի նոյն յառաջին բանին վերայ պնդեալ զի զնոյն աղաղակէին առաջի թագաւորին ասէին Ոչ ոք լիցի մեր հովիւ բայց ի դմանէ եւ ոչ ոք նստի այլ յայնմ աթոռ բայց դա Իսկ նա իբրեւ զանձնն չկամէր արժանի իրին առ յոյժ խոնարհութեան իւրում ապա ի մէջ եկաց սկսաւ ստել սակաւ մի խօսել զանձնէ իւրմէ զանօրէնութիւնս եւ զբամբասանս մեղաց որ իւր չէր գործեալ Զոր իբրեւ լուան բազմութիւնքն գիտացեալ զստելն նորա վասն անձինն ամենեքեան առ հասարակ հանդերձ թագաւորաւն թալացեալ էին ի ծաղուէ Իսկ զօրքն աղաղակէին առ հասարակ Ի մեզ եւ ի գլուխ մեր դարձցին այն մեղք զոր գործեցերն ի վերայ անձանց մերոց եւ ի վերայ որդւոց մերոց լիցին գործքն բայց դու զգործս հօրն քո Գրիգորի զնոյն առաջնորդութիւնն նորոգեա մեզ Իսկ նա իբրեւ այլ ինչ ոչ եգիտ տալ նոցա բանիցն պատասխանի զի թշնամանս լինէր զօրացն եւ ասէր Անօրէնք էք եւ պիղծ ես ոչ կարեմ ձեզ հովիւ կալ եւ ոչ զձեր մեղսդ ընդ անձամբ առնուլ ապա ոչ կարեմ աչառել եւ ոչ ձերում չարութեանդ համբերել Եւ այսօր տարապարտուց սիրէք դուք զիս տարապարտ եւ վաղիւ ատելի եւ թշնամի եւ թակն զգլխոյ ձերմէ կոշկոճիչ կապէք զիս այլ թոյլ տուք ինձ անհոգութեամբ ըստ իմում չափուս անարժանութեամբ զկեանս իմ տառապանօք եւ մեղօք հանդերձեալ դատաստանին յաւիտենից ակն ունելով անցուցանել թերեւս կարացից Ապա զբողոք բառնային բազմութիւնք զօրացն եւ ասէին եթէ այդ մեղաւորդ լիցիս մեզ հովիւ զի այնչափ պնդեալ մարդկանն յԱստուծոյ տեսչութենէն լինէր այնպէս Առ սրտին գազանութեանն եւ յոյժ ցասմանն թագաւորն Արշակ ինքն ձգտեալ զսուսերն արքունական կամարաւն զոր նմա Ներսէսն բարձեալ ունէր ի սպասու թագաւորին ըստ օրինաց սենեկապետութեանն ի բաց հանէր ի նմանէ Եւ հրամայէր զնա կապել զիւրով առաջեւ զհերսն գանգրագեղս զվայելուչ թագագանգուր վարսիցն զի ուրեք երբեք նման նմա ոչ գտանէր զայն ի բաց խզեալ հրամայէր եւ ընդ նմին զվայելուչ պատմուճանն զայն ի բաց պատառեալ հրամայէր Հրաման տայր եւ բերին զհանդերձս կղերիկոսաց զգեցուցանէին նմա ետ հրաման եւ կոչեցին զծերունի եպիսկոպոսն որում անուն էր Փաւստոս եւ տայր զնա ձեռնադրել ի սարկաւագութիւն Բայց յորժամ զհերսն դեռ վիրային ի նմանէ առ յոյժ գեղեցկութեանն բազումք յարտասուս հարան որք լուանն կամ տեսին ի գեղն աւեղկեալ զկերպարանսն փոխելովն Այլ յորժամ տեսին զնա քրիստոսեան գեղովն զարդարեալ բազմաց լինէր ուրախութիւն յորժամ շնորհք բարերարք կոչեցին զնա լինել հոգեբարձու տանն Քրիստոսի Յայնժամ եդ տէր ի միտս ամենեցուն խնդրել իւրեանց հովիւ զայն որ նոցա կարող լինել զառաջնորդութիւնն կենացն ճանապարհին ցուցանել Եւ մինչ դեռ իսկ զձեւս զինուորութեան յինքեան բերէր յերեւելիսս ներքին մարդովն զՔրիստոս էր զգեցեալ յանձն իւր եւ ազնուական վարս էր յինքեան կերպարանեալ Եւ յուսովն զոր ունէր խաչեալ էր ընդ Քրիստոսի եւ թաղակից եղեալ էր ընդ նմին եւ սիրով հաւատոյ մեռեալ էր մեղացն եւ յարութեան յուսոյն արդարութեամբ սպասէր Վասն այսորիկ յիրաւի արժանի եղեւ սա աթոռոյն հայրապետաց եւ տեղւոյ հարցն իւրոց առաջնոց զաթոռն Թադէոսի առաքելոյ եւ ժառանգութիւն հօրն մարմնապէս ի նոյն հոգեւորին Գրիգորի այլ իբրեւ ի տեառնէ եղեւ կոչումն նմա գալ յիրս այսպիսի եւ էարկ ի միտս ամենեցուն խնդրել զսա արժանի այնմ իրին Իսկ նա յոյժ առ երկիւղածութեանն եւ բազում խոնարհութեանն զանձին իւր անարժան համարեալ իրացն մեծ կարգաց աստիճանին Աստուծոյ յոր ձգեալ էին զնա Այլ բռնաբարութիւն եւ միաբանութիւն եւ հրաման Աստուծոյ մանաւանդ առ նախնեօքն վասն նորա իսկ ասացեալ էր ի տեսլեանն Աստուծոյ առ Յուսիկն եթէ այր լինելոց է ի սորա զաւակէ լիցի լոյս աշխարհի 
Յաղագս թէ որպէս առին գնացին եւ տարան զՆերսէս ի Կեսարիա եւ եթէ զինչ շատ սքանչելիք եղեն յԱստուծոյ եւ կամ թէ որպէս հովուեաց իւրոց հօտիցն առաքելօրէն Ապա գումարեցին զիշխանսն մեծամեծս զի առցեն զցանկալին Ներսէս եւ գնասցեն ուր սովոր էին զհայրապետսն օծանել Նա եւ բազմութիւն եպիսկոպոսացն Հայոց ժողովեցան առ թագաւորն վասն նորին խնդրոյն խորհել ամենեցուն միով միաբանութեամբ զնա ընտրել հաճոյ թուեցաւ ամենեցուն զի նստցի նա յաթոռ գլխաւորութեանն Ամենեցուն միաբանութեամբ եպիսկոպոսացն եւ թագաւորին եւ աշխարհախորհ ձուլիւք հաւանութեամբ ի միասին արձակեցան եւ գնացին ԶՀայր մեծ իշխան մարդպետութեանն եւ զԲագարատ մեծ իշխանն ասպարապետութեանն եւ զԴանիէլ մեծ իշխանն Ծոփաց եւ զՄեհանդակ Ռըշտունի եւ զԱնդովկ իշխանն Սիւնեաց եւ զԱրշաւիր իշխանն Շիրակայ եւ Արշարունեաց եւ զՆոյն իշխանն միւսոյ Ծոփաց եւ զՊարգեւ իշխանն տանն Ամատունեաց զնոսա զամենեսին կազմեցին եւ արձակեցին բազում ընծայիւք եւ մեծամեծ պատարագօք եւ հաւատարիմ հրովարտակօք առ կաթողիկոսաց կաթողիկոսն Եւսեբիոս յերկիրն Գամրաց եւ ի մայր քաղաքացն նոցա ի Կեսարիա զի ձեռնադրեսցեն անդ զսուրբն Ներսէս ի կաթողիկոսութիւն Հայոց մեծաց Եւ եկին ածին նոքա ցնծութեամբ ուրախութեամբ եւ տեսին անդ զկաթուղիկոսն կաթողիկոսացն զսուրբ զմեծանունն զերանելին զհոյակապն զսքանչելին Եւսեբիոս Եւ տային զհրովարտակն արքային Արշակայ նմա եւ ունէին առաջի նորա զպատարագս բերեալս Եւ նորա սիրով ընկալեալ զնոսա եւ բազում մեծարանօք եւ ըստ կանոնաց օրինակի ժողովէր առ ինքն մեծ եպիսկոպոսապետն Եւսեբիոս զբազմութիւն եպիսկոպոսացն սրբոցն ըստ առաքելական օրինացն զի ձեռնադրեսցեն զսուրբն Ներսէս լինել եպիսկոպոսապետ Հայոց մեծաց Եւ եղեն մեծ սքանչելիք զի մինչ դեռ այն ինչ մտեալ էին յեկեղեցին էջ աղաւնի սպիտակ ի վերայ սեղանոյն յանդիման քահանայութեանն եւ յանդիման ամենայն ժողովրդեանն Եւ իբրեւ եմուտ Եւսեբիոս արքեպիսկոպոսապետն եւ երիցունքն ընդ նմա եւ երիցապետ մի սուրբ որում անուն Բարսիղիոս կոչէր թռեաւ աղաւնին ի սեղանոյն եւ հանգեաւ ի վերայ նորա եւ յամեաց բազում ժամս Իսկ իբրեւ եհաս ժամ յորժամ կամեցան զՆերսէս ձեռնադրել վերացաւ աղաւնին ի սրբոյն Բարսեղէ եւ նստաւ ի վերայ գլխոյն Ներսէսի Իբրեւ այս սքանչելիք եւ նշանք յԱստուծոյ լինէին ի վերայ առնս այսորիկ կային առ հասարակ ամենայն ժողովուրդն զամացեալք եւ մեծ արքեպիսկոպոսն Եւսեբի Առ հասարակ աղաղակէին ի վերայ նորա թէ Հաճոյ եղեր դու Աստուծոյ եւ հոգի Աստուծոյ հանգեաւ ի վերայ քո զի նմանութիւն եղեւ ամենասուրբ Հոգոյն որ ի վերայ Տեառնն երեւեցաւ Ապա ձեռնադրեցին զնա եւ հանին նստուցին յաթոռ եպիսկոպոսութեանն եւ պատուէին զնա եւ բազումք ասէին նմա էնկոմիա որ ասի թէ Հոգի սուրբ հանկեաւ ի սա Բայց նա եւս քան զեւս զանձն իւր անարժան համարէր իրացն եղելոց Եւ մեծասքանչելաշուք յուղարկեցին զնա նոյնպէս եւ զմեծամեծ նախարարսն սատրապսն Հայոց Եւ եկին հասին նոքա մեծապարծ երեւելի հոգեւորազգեաց փառօք ի Հայաստան երկիրն եւ արքայն Արշակ ընդ առաջ երթայր նոցա մինչեւ ի լեառն որ անուանեալ կոչի Առեւծ Եւ անդ պատահեալ միմեանց մեծաւ լրջմտութեամբ լցեալք օրհնութեամբ ողջունիւն անդուստ յաշխարհն դարձան Եւ նստաւ սուրբն Ներսէս յաթոռ հայրապետութեան ի հովուութեանն նորա բազում խաղաղութիւն լինէր աշխարհին Զի ի վարս կարգաց գնացից իւրոց նմանեաց իւրոյ հօրն մեծին Գրիգորի արդարեւ հայրաբարոյ գտանէր ամենաբարի զնոյն հարցն նորոգեաց զառաքելաշնորհս նոյն գործ երեւեալ անվնաս պահելոյ յաներեւոյթ թշնամեացն եւ յայտնեացն Սա եւ առաւել եւս առաջին ծառոցն նմանեալ որ զնոյնազգեաց զնոյնահաս պտուղս վարդապետութեան բերեալ սկսեալ վերակացութեանն հովուութեանն անկարօտ մատակարարէր զօգտակարսն զհոգեւոր արօտսն ջամբելով Զի շնորհքն այնպէս հանգեան ի նմա զի մեծամեծ նշանս եւ բժշկութիւնս առնէր հիւանդաց ուր դէպ լինէր զմոլորութիւնս դարձուցանէր Առնէր եւ զայսպիսի սքանչելիսս զորս կարի յամառեալ տեսանէր ահ արկանելով հաւանեցուցանէր իսկ հլուացն որոց ականջք սրտիցն բացեալ էին զնոսա բանիւք քարոզութեանն ածէր ի հաւանութիւն Շինէր եւ զաւերեալ եկեղեցիսս եւ կանկնէր զսեղանս կործանեալս եւ հաստատէր ի կատարումն ապաշխարութեան զթերահաւատս զի հաւատացեալք յԱստուած ապրել կարասցեն Մխիթարէր զհաւատացեալս յաւիտենական յուսով բարութեամբն մշտնջենաւոր պարգեւացն զթադէական աթոռն միւսանգամ ելից եւ իւրոց հարցն նմանեալ որդի եղեւ Եւ չարախօսացն ընդդիմացեալ ըմբերանէր խափանէր եւ զանօրէնութիւնս եւ զխօսս եւ զգործս զայսպիսեացն միանգամայն Եւ վասն ճշմարտութեանն մինչեւ ի մահ մարտնչէր եւ զաջողակ արդարութեանն քաջալերեալ խնդացուցանէր եւ իւրով վարդապետութեանն անձրեւաւն պարարէր սնուցանել զշայեկան արդարութիւնսն օրհնութիւնսընգալու Եւ ընդ ամենայն տեղիս սահմանացն Հայոց մեծաց ընդ որ էր յառաջագոյն նորուն հարցն սերմանեալ զքարոզութիւն բանին կենաց զնոյն եւ սա ոռոգեաց անձրեւովն զբոյսս աճեցոյց մշակն հնձող եղեալ գործակից սերմանողաց եւ բազմացոյց զյորդաբուխ արդիւնսն ի շտեմարանս արքայութեանն կարգացն առաջին հարցն մշակացն փոխանորդ եղեալ գործակից լինելով Նա եւ բազում զօրութիւնս անպատումս յանձին իւրում բարձեալ բերէր նա եւ կարի իսկ զողորմածութեան կարգացն փոյթ արարեալ ցուցանելոյ նախ ինքն առնելով առ իւր անձն բարի եւ ապա այլոց օրինակ բարեաց դնելով առ հասարակ վարդապետական բանիւն զամենեցուն զփակեալ դրունս մտաց ի բարին յորդորելով բանայր Զամենաբարի ուսուցանէր զսէր զյոյս զհաւատս զսրբութիւն զքաղցրութիւն զհեզութիւն զանոխակալութիւն զխնամ ունելով դարմանոյ աղքատացն տանելոյ եւ յոյս հատուցման ի խոստացեալ աւետիսն Քրիստոսի եւ ի դատաստանացն ամենեւին անշէջ հրոյն յիշատակօք յաւիտենականն չարչարանօք սպառնալով անաչառական գալստեամբն Որդւոյն Աստուծոյ Յիսուսի Քրիստոսի Եւ այնու երկեցուցեալ մինչեւ ամենեցուն որք ի սահմանս Հայոց էին բնակեալ ամենեքեան հաւատացեալք ընդ աղքատս իւրեանց զիւրեանց ինչս մատակարարեալ հաւանութեամբ հաւասարութեամբ եւ ինքեանք լրջմտութեամբ զուարթութեամբ գործէին Եւ ինքն երթեալ հասանէր ի կողմանս Տարօն գաւառին եւ ժողովէր առ ինքն զամենայն եպիսկոպոսունս Հայոց աշխարհին Ժողովեցան ի գեւղն Աշտիշատ ուր զառաջինն զեկեղեցին էր շինեալ զի նա էր մայր եկեղեցեացն եւ տեղի լեալ նախնեացն ժողովոց սիւնհոդոսին Ի ժողով հաւանութիւնս եկեալ ամենեցուն եւ խորհուրդ բարեաց ի մէջ արկանէին կատարել անդ զաշխարհական կարգս եկեղեցւոյն եւ ժողովն հաւատոցն հաւասարութեան Յայնմ ժամանակի կարգեցին կազմեցին կանոնեցին յօրինեցին եւ արարին զամենայն ժողովուրդս երկրին Հայոց իբրեւ կարգ միաբանութեան վանականաց համաշխարհի բայց միայն յամուսնութեան օրինացն Բայց միայն զառաքելակարգ կանոնսն ի վերայ ամենեցուն կացուցանէր սուրբ եպիսկորոսապետն Ներսէս ամենեցուն խրատտու եւ առաջնորդ յորդորիչ եւ նախանձաւոր լինէր գործոց բարեաց Նախ ինքն առնէր եւ ամենեցուն զնոյն ուսուցանէր առ հասարակ զնոյն օրինակ առնել հրամայէր յամենայն աշխարհս եւ ի գաւառս եւ ի կողմանս կողմանս ի կոյս կոյս ի խորշս խորշս սահմանացն Հայոց յայտ արարեալ զպատեհ պատեհ տեղիսն զատուցանել շինել աղքատանոցս եւ ի ժողովել զախտաժէտս եւ զօրկունս եւ զմարմնահարս եւ զամենայն ցաւոտս եւ նոցուն կարգեցին օրկանոցս եւ դարմանոց եւ ռոճիկս եւ պատանս աղքատաց Զի այսպէս ետ հրաման մեծ եպիսկոպոսապետն Ներսէս եւ սոյն կամ եղեւ ամենայն սուրբ ժողովոյն զի այնպիսիքն միայն նստեալ լիցին յիւրաքանչիւր կայեանս եւ մի ելանել ի մուրոյն տառապանս եւ մի բնաւ ելանել ըստ իւրաքանչիւր դուրս այլ զի ամենայն ոք պարտապան է նոցա Հարկ իսկ է զի մի կարգ աշխարհի ասէ եղծցի այլ արժան է զի ամենեքեան առ հասարակ ողորմածութեամբ եւ երկիւղիւ տարեալ նոցա զդարմանսն եւ զպիտոյս նոցա վճարեսցեն Շինեաց սոյնպէս կարգեաց կազմեաց եւ հաստատեաց բազում եւ այլ ողորմութիւնս ուսուցանէր աշխարհի բազում կարգս կանոնաց հայրենիս կարգէր Եւ առ յոյսն յարութեան ցուցանէր ունել ակնկալութիւն եւ զի մի զմահ մարդկանն առանց դարձի միւսանգամ կենդանանալոյ համարիցին եւ անյուսութեամբ ի վերայ գնացելոցն օճիրս գործիցեն լալեացն կոծոյն զանառակութիւնս աշխարն դնելոյ այլ յուսով տեառն գալստեանն ակն ունել եւ յարութեանն նորոգութեան եւ իւրաքանչիւր գործոցն զյաւիտենական զհատուցումն առնուլ իւրաքանչիւր յոյս ունելով աւուր գալստեանն տեառն սպասել Եւ զի լինիցին յամուսնութեան օրինաւորք մի ստել եւ մի դաւ բերել իւրեանց ամուսնութիւնընգալ կողմանց եւ փախչել աւելի ի մերձաւոր եւ յազգին տոհմակից խառնակութեան ամուսնութենէն եւ մանաւանդ ի մերձաւորական ի նուոց եւ որ գամ մի այսմ նման լեալ էր ինչ Եւ կանոն հրաժարել ամենեւին ի մեռելոտւոյ եւ յարենէ ուտելոյ եւ դաշտանիկն մերձենալոյ զայդ ամենայն պիղծ համարէր առաջի տեառն Եւ զնենգութիւնսն եւ զքսութիւնսն եւ զագահութիւնս եւ զչարակնութիւնս զցանկութիւնս եւ զզրկութիւնս զարուագիտութիւնս եւ զիգութիւնս եւ զբամբասութիւնս եւ զանառակ արբեցութիւնս եւ զորկորստութիւնս եւ զյափշտակութիւնս եւ զպոռնկութիւնս եւ զվրէժս ի թշնամեաց եւ զստութիւնս եւ զթշնամութիւնս եւ զանողորմածութիւնս եւ զսուտերդմնութիւնս եւ զարիւնհեղութեան սպանութիւնս եւ զանասնագիտութեանս պղծութիւնն որ ոչ ակն ունէին յարութեան եւ որ անյուսութեամբն լան զմեռեալս ընդ մի օրինակ զամենեսեան ի միում խորխորատ կորստեանն համարէր Եւ ամենայն աշխարհին պատուիրէր եւ գլխովին թագաւորին առ հասարակ ամենայն մեծամեծացն եւ ամենեցուն որ ոք ի վերայ ընկերին ունիցին իշխանութիւն գութ ունելով ընդ իւրեանց ծառայս եւ ընդ կրսերս եւ ընդ աշակերտս եւ սիրել իբրեւ զընտանիս եւ մի անարժանս եւ աւելի տարապայմանս հարկօք նեղել քան զչափն յուշ առնելով զի եւ նոցա տէր գոյ յերկինս Սոյնպէս եւ ծառայից պատուիրէր կալ յարդարն հնազանդութեան իւրեանց տերանց զի ի տեառնէ լինիցի նոցա վարձք Եւ եղեւ խաղաղութիւն եւ նորոգութիւն յաւուրս նորա ամենայն եկեղեցեաց եւ յաճախէր շուք պատուի ամենայն եպիսկոպոսացն ընդ ամենայն տեղիս Հայոց մեծաց Եւ լուսաւորութիւն կարգի եկեղեցւոյ ամենապայծառ ծաղկեաց ամենամեծ լիութեամբ կարգեցան կարգք կաթողիկէ եկեղեցեաց ամենայն վայելչութեամբ եւ բազմացան կարգք սրբութեան պաշտամանցն եւ պաշտօնէիցն յաճախութիւն Եւ բազմացոյց զկարգս եկեղեցեաց ի շէնս եւ յանշէնս սոյն օրինակ բազմութիւնք կրօնաւորաց Կարգէր եւ ի տեղիս տեղիս դպրոցս յունարէն եւ ասորերէն յամենայն գաւառս Հայոց եւ բազում նեղելոց եւ եւ տառապելոց գերեաց փրկութիւն եւ գերէդարձ առնէր զորս ահիւ քարոզութեան փառացն Քրիստոսի զկէս եւ զայլս գնովք փրկանօք ազատէր եւ յիւրաքանչիւր տեղիս դարձուցանէր Այրեաց եւ որբոց եւ չքաւորաց հանգիստ եւ դարման առնէր եւ աղքատք զօրհանապազ ընդ նմա ուրախ լինէին եւ տաճար իւր եւ սեղան զօրհանապազ աղքատաց եւ օտարաց էր եւ հիւրոց Եւ այսպէս առ յոյժ աղքատսիրութեանն զի թէպէտ եւ շինեաց զամենայն աղքատանոցս ընդ ամենայն գաւառս եւ կարգեաց նոցա անդէն դարմանս այսպէս զի ըստ իւրեանց անկողինս մահճացն մի ուրեք աշխատ լիցին ելանել սակայն եւ զիւր տաճարն առանց նոցա ոչ առնէր այլ կաղք եւ կոյրք եւ մարմնահարք խուլք եւ հաշմեալք եւ ցանկանեալք եւ կարօտեալք ընդ նմա եւ ի նորա ակըմբի դարմանէին բազմեալք Եւ ինքն իւրովք ձեռօքն լուանայր զամենեսեան օծանէր պատէր եւ ինքնին իսկ ջամբէր նոցա զիւրաքանչիւր կերակուրս եւ զամենայն ինչ ի պէտս նոցա ծախէր եւ ամենայն օտարք ընդ նմա հովանեաւ նորա հանգուցեալք դադարէին Եւ ամենեցուն զոր ինքն առնէր զայն ուսուցանէր եւ ինքն սուրբ եւ զգաստ եւ արթուն եւ զամենայն մարդ պատրաստական առ բանն Աստուծոյ առնէր Եւ ինքն ամենեցուն ըստ մարգարէիցն եւ կամ ըստ առաքելոցն նմանութեան զողորմածութիւնս ուսուցանէր եւ եթէ զմեղս ձեր ողորմութեամբ պարտ է քաւել ձեզ եւ զանօրէնութիւնս ձեր գթութեամբ եւ տրօք աղքատաց Եւ սոյնպէս տարաւելոյց զառաքեալսն յուշ առնելով որ ի պաշտօն աղքատաց զմեծն եւ զնախավկայն զյառաջսարկաւագն Ստեփաննոս եւ զընգերս նորա զորս ընտրեցին որ զերկինս եբաց եւ զՈրդին ընդ աջմէ Հօր Աստուծոյ այս գործով արժանի եղեւ տեսանել Սոյնպէս եւ զԱյծեմնիկն իւր ողորմածութիւնքն եւ խանդակաթ այրեացն ողբումն ի ձեռն մեծին Պետրոսի եւ զհրաժարեալն զգնացեալն զմեռեալն միւսանգամ այսրէն դարձուցանէր ի կենդանութիւն Սոյնպէս եւ մեծն Պօղոս ասէր պատմէ թէ իբրեւ տեսին զշնորհսն որ տուեալ էին ինձ Յակոբոս եւ Կեփաս եւ Յովհաննէս որ բուն սիւնքն էին իբրեւ տեսին թէ հաւատարիմ եմ ես յաւետարանն անթլփատութեան որպէս նոքա ի թլփատութեանն եւս քաջ համարձակեցին ձեռն ետուն հաւանութեան ինձ եւ Բառնաբայ զի մեք ի հեթանոսս եւ նոքա ի թլփատութիւնն Բայց միայն պատուիրեցին ինձ ասէ զի աղքատաց խնամ կալցուք զոր ես ինքնին իսկ ասէ փութայի ջանալ կատարել Սոյնպէս եւս առաւելագոյն զտէրունականն դնէր առաջի որ մեծատունն էր որ զամենայն պատուիրանսն կատարեալ էր ապա լուաւ ի տեառնէ եթէ վաճառեա զինչս քո եւ տուր աղքատաց եւ գտցես քեզ գանձս յերկինս եւ որ զկնի սորին եթէ դիւրին է մալխոյ մտանել ընդ ծակ ասղան քան մեծատան ագահի յարքայութիւն Աստուծոյ Եւ դարձեալ եթէ արարէք ձեզ բարեկամս ի մամոնայէ անտի անիրաւութեան որ ընկալցին զձեզ ի յարկս իւրեանց յաւիտենից Կամ որպէս նոյն իսկ Պօղոս բարեաց գործոց նախանձաւոր լինէր ստիպէ ամենեցուն ասելովն եթէ զհետ երթայք սիրոյ եւ նախանձաւոր լերուք հոգեւորացն Որոյ զյօժարութիւն աքայեցւոցն վասն պաշտման սրբոցն ի Մակեդոնիա պատմեալ նախանձեցուցեալս յորդորեաց այլ եւ համարձակութիւն իսկ տայ անխափան ի բարեացն առաքինութիւնս թէ լաւ է յամենայն ժամ նախանձել ի բարիս Դարձեալ փութայ ամենեքումբք հանդերձ ըստ Քրիստոսի հետոցն վարել Հայեցարուք ասէ ի զօրագլուխն հաւատոց եւ ի կատարիչն Յիսուս դարձեալ թէ յիշեցէք զառաջնորդս ձեր եւ զվերակացուս ձեր ի տէր որք խօսեցան ձեզ զբանն կենաց հայեցարուք յելս գնացից նոցա եւ նմանողք լերուք հաւատոց նոցա Եւ միանգամայն թէ զայս խորհեսցի իւրաքանչիւր ոք ի ձէնջ որ ի Քրիստոս Յիսուս եւ դարձեալ թէ սկսաւ Յիսուս առնել եւ ուսուցանել Իսկ ցանկալի եղբայր տեառն Յակոբոս զհամօրէն իսկ զգունդս սրբոցն հանդերձ սրբասէր տերամբն յօրինակ առեալ ի թղթին իւրում ասելովն եթէ օրինակ առէք եղբարք զչարչարանաց երկայնմտութեանն զմարգարէսն որք խօսեցան յանունն տեառն զհամբերութիւնն Յոբայ լուարուք եւ զկատարումն տեառն տեսէք Զայս եւ այսպիսի ինչ եւ որ ինչ եւ այսմիկ նման էին բանք խօսէր հանապազ զտիւ եւ զգիշեր ոչ դադարէր ի խրատելոյ եւ ի բողոքելոյ Եւ իմաստութեամբ Հոգւոյն սրբոյ որ բնակեալ էր ի նմա ըստ ամենայն աւուրց իւրոց ժամանակացն ամաց կենաց իւրոց երանելի եպիսկոպոսապետն Հայոց Ներսէս այսպէս առ ամենեսեան զխրատ վարդապետութեանն առ հասարակ իբրեւ զհայր բազմագութ իբրեւ զմայր գթած ցուցանէր զհոգեւոր սիրոյն եռանդն ածէր առ ամենեսին առ մեծամեծս եւ առ մանկունս առ պատուականս եւ առ անարգս առ հարուստս եւ առ աղքատս առ ազատս եւ առ շինականս Եւ զվերակացութիւնս աշխարհի ամենայն հոգաբարձութեամբ առանց ամենայն ծուլութեան եւ ամենայն յապաղութեան տանէր մինչեւ ի վախջան իւր եւ ոչ երբէք ուրեք եղեւ նման նմա այլ ոք ի Հայաստան երկրին 
Յաղագս Ներսիսի Հայոց կաթողիկոսին թէ զիարդ յԱրշակայ արքայէ առաքեցաւ առ Վաղէս կայսրն հանդերձ նախարարօքն թէ վասն որդոյն կայսերն զինչ խօսեցաւ շատ բանս հաւատոյ եւ կամ զիարդ կապեցաւ եւ աքսորեցաւ եւ զայլ նախարարսն արձակեաց հանդերձ պատարագօք Ապա վասն խաղաղութեան ուխտին միաբանութեան դաշինն որ էր աշխարհին Հայոց ընդ կայսերն Յունաց դէպ եղեւ առաքեր անդր կազմութեամբ մեծաւ արքային Հայոց զի ինքնին մեծ կաթողիկոսն Հայոց Ներսէս եւ ի մեծամեծացն Հայոց սատրապս տասն ընդ նմա առնել զի երթիցէ ի մէջ կայսերն եւ ի մէջ իւրեանց զուխտն հաւանութեան եւ խաղաղութեան նորոգեսցեն Ապա չոգան գնացին հասին ի կայսերական պաղատն թագաւորացն Յունաց Զայնու ժամանակաւ թագաւորն մեծ Յունաց Վաղէս ի խոտորութեան հերետիկոսութեան աղանդութեանն արիանոսաց էր ի հաւատս Արդ իբրեւ ետես զնոսա թագաւորն զառաջինն մեծապայծառ փառօք մեծաւ շքով մեծարեաց զնոսա Ապա դէպ եղեւ զի որդի միամօր կայսերն այն իսկ գտանէր նորա զաւակ անգեալ դնէր յախտս սաստիկ հիւանդութեան ապա թագաւորն վասն աղօթս առնելոյ ի վերայ մանկանն ստիպէր զսուրբ կաթողիկոսն Հայոց զՆերսէս Իսկ նա ի մէջ մատուցեալ խօսել սկսաւ եւ ասէ Եթէ հաւատասցես եթէ տէր Յիսուս Քրիստոս որդի եւ ծնունդ Աստուծոյ միածին ինքն յինքնութենէ եւ իսկ յիսկութենէ յորովայնէ Հօր ծնունդ եւ ոչ արարած ծագումն Հօր լոյս փառաց էականին եւ նկարագիր էութեան նորա զի այն ծնունդ է եւ որդի ի բնութենէ նորա զի որպէս Հայրն նոյնպէս եւ Որդի ի բնութենէ յառաջ քան զամենայն յաւիտեանս ի Հօրէ ծնեալ յառաջ քան զլինելն արարածոց ծնունդ գործակից արարչակից յամենայնի առ Հօր ի սկզբանէ զի ամենայն ի Հօրէ նովաւ եղեւ յերկինս եւ յերկրի զի միշտ ընդ Հօր ի սկզբանէ յառնելն զամենայն արարածս եւ ի բնէ եւ ի սկզբանէ ընդ նմա ունէր զհամեմատ կերպարանս զիւրոյ ծնողական տպոցն նմանութեանն հանգոյն զուգակցութեանն որ ի սկզբանէ աշխարհի կրէ զամենայն բանիւ զօրութեան եւ իւրով բնական իշխանութեամբն վարէ ուղղէ եւ առաջնորդէ ամենայն արարածոց որ ի սկզբանէն արար եւ հաստատեաց զհիմունս երկրի եւ ձգեաց զերկինս որպէս զխորան որոյ ձեռքն արարին եւ հաստատեցին զամենայն երեսս երկնից որ արար զմարդն իսկ ի հողոյ եւ կարգեաց զբանաւորս զխօսունս իմաստունս անձնակամս Եւ իբրեւ անձնիշխան կամօք ապականեցան մարդիկ ոչ ծանեան զարարիչն եւ ոչ զպատուիրանս նորա Որդի ի բնէ ի սկզբանէ նստէր ընդ աջմէ Հօր եւ աթոռակից ծնողին իւրոյ էր իսկ իբրեւ ետես եթէ արհամարհեալ կայր հայր ի մարդկանէ խաղաց եկն էջ յաջմէ աթոռոյ անտի ամփոփեցաւ փոքրացաւ եւ ի կուսէն մարմնացաւ մարդացաւ եւ զանձն ունայնացոյց եւ մարդ եղեալ կամօք կրեալ զվիշտսն մեռաւ եւ յարեաւ եւ կեցոյց զամենեսեան առ հասարակ եւ վերացաւ եւ նստաւ յաթոռ իւրոյ բնութեանն ընդ աջմէ Հօր իւրոյ ծնողին Արդ եթէ զայս այսպէս հաւատացես եթէ Քրիստոս որդի եւ ծնունդ է Աստուծոյ գրովք եւ բազմօք եւ անթիւ վկայութեամբ կարեմք հաճել զքեզ եւ լուանալ զքեզ ի սուտ եւ ի պիղծ մկրտութենէ հերետիկոսութեանն հաւատոց Եւ ընկաւ դու զմկրտութիւն սրբութեանն հաւատոցն ի շնորհս յանուն Հօրն արարչին եւ ի խոստովանութիւն ծննդեան Որդւոյն ի Հօրէ որ է յառաջ քան զյաւիտեանս եւ զժամանակս որ է ըստ բնութեանն գոյացութեան իւրոյ եւ ի մարմնանան էջ ի կոյսն սուրբ որ եղեւ ի վաղջան ժամանակաց որ եղեւ վասն մերոյ փրկութեան եւ կենդանութեան ի մահն եւ թաղումն նորուն Որդւոյն Յիսուսի Քրիստոսի եւ ի խաղաղութիւն եւ ի միաբանութիւն եւ ի պարգեւս նորուն Հոգւոյն սրբոյ Մկրտեաց դու ի սոյն յայս խորհուրդս սքանչելի կենաց թողութեան եւ նորոգութեան եւ զմանուկն քո այսմ սրբութեանն երանութեան լուսոյ թողութեան մկրտութեանն արժանի արասցուք եւ խնդրեսցուք ի Քրիստոսէ տեառնէ մերմէ զի թողցէ զմեղս անհաւատութեան հերձուածողութեանն եւ ողորմի վասն որոյ ցաւք եւ տանջանք եղեն ի սկզբանէ եւ լինին Այդմ ես լինիմ երաշխաւոր վասն տեառն ողորմածի զի զմանուկն ողջ անարատ առաջի քո կալայց եթէ դու յուղղափառ հաւատս եկեսցես եւ իբրեւ զայլ որթոդոքս խոտսովանեսցիս ընդ մեզ Ապա թէ ոչ խոստովանեսցիս ի Քրիստոս միածին Որդին Աստուծոյ զոր նախ յառաջ քան զամենայն Հայր ի բնութենէ իւրմէ բաւական իւրոյ բնութեան հայրութեանն ծնաւ ծնունդ կատարեալ միածին նոյն նման զուգակից եւ աթոռակից եւ արարչակից որ վասն սիրոյն նորա սիրեաց զմեզ առ սէր մեր առաքեցաւ ի Հօրէ կոյսն սուրբ Մարիամ եւ երեւեցաւ մարդ ի կնոջէ այն որ նման էր բնութեան իւրոյ ծնողին եւ ի բնութենէ ունէր զբնութիւն Հօրն կերպարանաց հօրն իւրոյ մարմնովն վասն մեր եղեւ իւրովք կամօք ի կերպարանս ծառայի Եւ քանզի անկան մարդիկ ինքնակամ կամօք ի ծառայութիւն արդ ինքն տէր եղեւ ի կերպարանս ծառայութեանն զի ի ծառայութենէ ազատեսցէ զմեզ Զի ի սկզբանէն յորժամ առնէր Աստուած զարարածս յետուստ արար զմարդն յերեւոյթ եւ յաներեւոյթ իւրոյ զօրութեանցն ի մի եւ նոյն ժողովեալ եւ այսպէս եւ զամենայն ի նոյն պնդեալ ձուլեաց զարարածս զոր եւ ըստ նմանութեան պատկերի կերպարանաց իւրոց արար եւ եդ զնա իշխան անձնիշխան իւրոց կամաց Վասն որոյ նախանձու սատանայի ապականեալք հնացան ի բանսարկութիւն խարդախութեան պատրանացն Իսկ տէր եկն յայց ելեալ կորստականին ծնաւ ի կուսէն ի մարդկան կերպարանս զի արասցէ խաղաղութիւն յրեկինս եւ յերկրի եւ ածցէ զիւր Հայրն ծնօղ ի հաշտութիւն ընդ արարածս իւր մարդակերպ պատկերաւն զի յանդիման լիցին ամենայն մերժեալ արարածքն աներեւոյթն Աստուծոյ Ապա յիրաւի ուրեմն ի նորոգման արարածոց զամենայն վերստին նորոգէ զի եթէ իցէ ոք ի Քրիստոս նոր արարած Զի այն որ հինն էր էանց արդ աւասիկ եղեւ նոր ամենայն զի եկն էառ զմարդկան կերպարանս եւ ինքեամբ դարձեալ զամենայն նորոգեալ հաստատեաց Ինքն եղեւ օրինակ մերոյ կենդանութեանս անդրանիկ ամենայնի մեռելոցն մեռանելովն եւ նախ ի մեռելոցն յարութեամբն զի յայտնի արասցէ ինքեամբ զամենայն զի զմեզ առանց փոխման արասցէ հոգւով եւ անմահ մարմնով զի մի միայն մարդիկ յանփոփոխումն հոգւոյն հայեսցուք այլ յանմահութիւն մարմնոյն զի եւ աներեւոյթքն դարձեալ եւ բանաւոր զօրութիւնքն ամենայն անփոփոխմանս այսմիկ ընդ մեզ ակն կալցին Քանզի ամենայն արարածք ազատեսցին ի ծառայութենէ անտի ապականութեան յազատութիւն փառաց Որդւոյն Աստուծոյե Զի առ այն ասեն որ ի մէնջ ի կուսէ անտի մարդ ծնաւ Աստուածն որ մեք աստի առժամայն ի հաստատութենէն թօթափեալք եւ հանդերձեալ ժամանակին ի լաւագոյնսն հասեալք ամենեքին հայեցեալք սպասեալք ակն ունիմք ի սկզբանէն յարարիչն եւ յառաջնորդն նորոց արարածոց Քանզի ծնունդ եւ կերպարանք է նա աներեւութին Աստուծոյ միածին ծնունդ Հօր արարիչ ամենայն արարածոց ուստի եւ զհանգամանսն թարգմանեալ ածէ թափէ Առաքեալն միանգամայն եւ ասէ թէ Նովաւ հաստատեցան ամենայն որ ինչ յերկինս եւ որ ինչ յերկրի եթէ երեւելիք եւ եթէ աներեւոյթք եթէ աթոռք եթէ տէրութիւնք եթէ իշխանութիւնք եթէ պետութիւնք եթէ զօրութիւնքե Եւ խոնարհագոյն յայտնագոյն առնէր զասացեալսն Զի ինքն է անդրանիկ ի մեռելոց զի եղիցի յամենայնի ինքն յառաջացեալ զ՚ի նմա հաճեցաւ ամենայն լրութիւն աստուածութեանն բնակել եւ կամ նովաւ կատարել զամենայն զի արասցէ խաղաղութիւն արեամբ խաչիւն իւրով նովաւ այն որ ինչ յերկինս եւ որ ինչ յերկրիե Զի չարչարանօք տեառն Քրիստոսի միածին Որդւոյն Աստուծոյ ամենայն ի նոյն ժողովեցաւ որ յերկինս եւ որ յերկրի Քանզի մեծութիւն Աստուծոյ արար զամենայն եւ կացոյց զմարդն տէր ամենայնի հրամայեաց եւ բազմացան Ապա կացոյց իշխանս եւ կարգեաց առաջնորդս Իսկ յորժամ զպատուիրանազանցութիւնն գործեցին առ գամ մի անկան յիշխանութենէ զոր առեալ յառաջն ունէին Իսկ յերկրորդին լոկ միայն վասն կարօտութեանն պիտոյից ետ իմիք իշխել եւ իմիք չիշխել զի գոնեայ ապա յետոյ յետուստ իշխելովն ծանիցուք զշնորհն եւ չիշխելովն զամենատեառնն տէրութիւնն գիտասցուք Իսկ ով իցէ որ ոչ ցանգանայ մեծութեանն եւ կամ մարմնոյ առողջութեանն եւ կամ կամարարութեանն կարօտիցի որ միայն միում միածնի Որդւոյն Աստուծոյ վայել է Իսկ մարդկանն ոչ առ ամենեսին մեծութիւնն եւ ոչ առ բնաւ աղքատութիւնն եւ ոչ միշտ մեծք եւ ոչ ի սպառ աղքատք կամաւ մեծացեալք եւ կամաւ աղքատացեալք Ոմանց ծնեալ եւ ոչ սնուցեալ ի չափ հասուցեալ եւ անարգեալ թշնամանօք Ով իցէ որ սիրեաց զհիւանդութիւնն եւ ատեաց զառողջութիւնս յամենայնի պակասեալք եւ ոչ կարօտեալք Կէսք ի կռապաշտութեան եւ ի սպանութիւնս ի պառնկութեան եւ ի բազմազգի չարիս կաշկանդեալք զմածեալ կան կէսք մոլորեալք եւ դանդաչունս մտօք ընդ պատահարօք կապեն զամենայն եթէ զբարի եւ եթէ զչար Իսկ յորս արեգակն արդարութեան զլուսաւորութիւն հաւատոցն ծագէ եւ զմէգ տգիտութեանն խաւարին սեւութեամբն հալածէ նոքա հանապազ յանդիմանեն զստութիւնս եւ զմոլորութիւնս Եւ նախ իբրեւ գործովք եւ օրինակ բարեաց յանձինս ցուցանելով եւ ապա զայլս ուսուցանելով զնոյն նախ ոչ երկմտելով ի հաւատոցն յԵրրորդութենէն զօրութեան արարչութեանն եւ ապա զանձինս սրբութեամբ եւ զգաստութեամբ եւ պարկեշտութեամբ պահել յաշխարհէ Եւ կեալ ամենայն հանդարտութեամբ ըստ կամացն Քրիստոսի մերոյ արարչին Որդւոյն Աստուծոյ եւ արհամարհել կոխել զամենայն անցաւորս եւ վերամբարձ ի թեւս սուրբ Հոգւոյն թռչել անցանել ի վերայ ազբախումբ զօրութեանցս որ աստէն առ մեւք պատաղիչքն եւ այնչափ խորշել եւ մերժել եւ յանպիտոյիցս մինչեւ զկերակուրս աւուրն ռոճկին արհամարհել թող թէ զմիս կամ զգինի ճաշակել որ զնախճամէջ պարսն յուղացուցեալ մեղկացուցանէ եւ զճարպն զերիկամամքն պատեալ ուստի բիւր եւ ազգի ազգի ելանեն անթիւ անօրէնութիւնքն Որ տայ այնպիսեացն որ զայն սիրեն ապագնալն ըստ կամս անձանց իւրեանց Այլ մեզ ընդ այսր լիցի վայելել ի շնորհս մարդասիրութեանն բարերարութեանն յոր ամենայն ազգ եւ ազինք խոստովանին զտէր Յիսուս Քրիստոս ծնեալ ի Հօրէ ծնեալ եւ ոչ արարեալ իսկակից Հօր եւ բնակից ծնօղին իւրում ծագումն լոյս փառաց Հօր կերպարանակից իւրոյ ծնօղին Եւ որոց իցեն աչք մտաց եւ չեն կուրացեալ ի հաւատոցն ճշմարտութենէն նոցա նայելիս ցուցանէ որոց ամենայն կողմանքն հայելիք են Լի լուսով նորա է ամենայն երկինք եւ երկիր եւ ամենայն աշխարհք եւ ամենեցուն լսելիս որոշի որ ամենայնիւն լսելիք են եւ ամենայն ծածկեալք սրտից եւ խորհրդոց մտանեն ի լսելիս նորա եւ զննէ զամենայն շունչս մարմնոյ Եւ իւրովք կամօք երեւեցաւ մարմնով հասակաւ անձամբ կերպարանօք եւ պատկերաւ գթութիւնքն իւր արարին եւ ոյք սիրեն զնա սէրն իւրեանց կերպարանէ զնա ի սիրտս իւրեանց եւ երկիր պագանեն նմա հոգւովն ճշմարտութեամբ սրբեալ զսիրտս իւրեանց եւ զմարմինս իւրեանց առնեն տաճար սուրբ Հոգւոյն եւ հաղորդք եւ հաւասարորդք եւ բաժանորդք առնին մեր երանութեանս զոր ետն տէր եւ ասէ եթէ Երանի որ հաւատայցեն ճշմարտութեաննե եթէ Որ ետեսն զիս ետես զՀայրն իմե եւ եթէ Երանի որ ոչն տեսին զիս եւ հաւատասցեն յիս զի նոքա զՀայր տեսցենե Եւ միտք որ յաստուածտեսութենէն հաւատոցն անմասն եղեալ են ի կերպարանացն թափուր եւ ունայն իբրեւ ախերակք Իսկ որք լուսաւորեալք են տեսանելեաց են աներեւոյթ սրտին աչօք որպէս ասէ մարգարէն Ի քեզ ասաց սիրտ իմ եւ խնդրեցին երեսք իմ զերեսս քոե դարձեալ ասէ Եդի զտէր առաջի իմ յամենայն ժամ զի էր ընդ աջմէ իմմէ զի մի սասանեցայցե եւ դարձեալ ասէ Ուրախ եղէց յուրախութիւն երեսաց քոցե Ոյք այժմ ի ծածուկ լուսաւորութենէն խորհրդովքն տեսանէին զնա ըստ նորա կամացն ապա ի վաղճանի դէմ յանդիման երեւեսցի որպէս երանելի առաքեալն Պօղոս ասէ եթէ այժմ ընդ հայելի օրինակաւ տեսանեմք իսկ յապա առ յապա յորժամ գայցէ բերիցէ ինքն տալ մեզ զիւրոց փառացն զանմահութիւնն եւ զանեղծութիւն եւ յորժամ առանց նմանութեանցն եւ առակացն գայցէ երեւեալ Որդի Հօր եւ սուրբ Հոգւովն յորժամ հրամայեսցէն ամենեցուն եկեալ անմահութեամբքն որք զԱստուածն տեսանիցեն առաւել առ բազմացն արժանեացն ակնկալութեամբ կամի երեւեցուցանել զփառաւոր զգալուստն իւր որպէս վասն երկայնմտութեանն համբերողացն եւ յուսալից սպասելոցն գայցէ երեւեալ Քրիստոս ծնունդ Աստուծոյ Հօր Որ ամենայն արդարոցն գայ պարգեւատուն վասն վկայելոյն ի հաւատոց անտի Որոց չեւ ընկալեալ զաւետիսն Աստուծոյ վասն մեր լաւագոյն խորհեալ զի մի առանց մեր կատարեսցինե Զի եթէ քննեսցէ ոք զգիրս սուրբս յամենայն աստուածաշունչ մատեանսն զսոյն եւ զաստուածեղէն յաճախութիւն հոգեւոր պատգամացն գտանէ ոք վասն զի կան պահին արդարոցն եւ հաւատացելոցն լուսաւորք եւ թագքն արքայութեանն յաւիտենից ժամանակին եւ թերահաւատիցն ժխտողացն եւ անհնազանդիցն ժպրհութեան պատիժք ճարակ լինել նոցա անշէջ հրոյն յաւիտենից դատաստանին յանուն տեառն յանսպառ յանսահման առանց թուոյ եւ առանց չափոյ ժամանակն տանջանաց գեհենին խաւարին դատաստանին որ գալոցն է Այլ վասն որդւոյն քո եթէ դու ի ճշմարիտ հաւատս ուղղութեան եկեսցես խնդրեսցուք ի տեառնէ եւ դիցուք զձեռս մեր ի վերայ նորա եւ ասասցուք թէ ըստ հաւատոցն ձերոց բժշկէ զնա Քրիստոս ծնունդ Աստուծոյ եւ բարեմիտ ողջանդամ յարիցէ նա առաջի քո հանդերձ արքայութեանն նորոգութեանն անմահութեանն յաւէրժ բարեաց եւս արժանի արասցէ զձեզ Ապա եթէ ոչ հաւատասցես զիարդ արդեւք լինիցի թողութիւն եւ բժշկութիւն եւ կամ մեք զիարդ արդեւք իշխիցեմք յանդիմանել կամ համարձակել եւ խնդրել եւ կամ առնել աղօթս վասն այնոցիկ որք բնաւ իսկ ոչ ճանաչէին զտէր զի բարկութիւնք տեառն վախճանէ զայնոսիկ որք ոչ ուղղութեամբ զտէր խոստովանին եւ կամ որպէս մարթիցէք խնդրել զնա որք ոչ հաւատայք գիտութեան պատուիրանացն նորա եւ ոչ ի միտ առնուլ զօրէնս նորա Զի օրէնք տեառն ամբիծ են դարձուցանեն զոգիս վկայութիւն տեառն հաւատարիմ է իմաստուն առնէ զտղայս Արդարութիւն տեառն ուրախ առնէ զսիրտս պատուիրանք տեառն լոյս են եւ լոյս տան աչաց երկիւղ տեառն սուրբ է եւ մնայ յաւիտեանս Դատաստանք տեառն ճշմարիտ են եւ արդար է ի նոյն ցանկալի է նա քան զոսկի եւ քան զականս պատուականս բազումս եւ քաղցր է նա քան զմեղու խորիսխե Իսկ որոց զանձինս իւրեանց յապականութիւն տուեալ եւ նիւթ հրոյ պահէ զնոսա Որ են բանք եւ ոչ են խօսք որոց ոչ լսին ձայնք նոցա այլ նոցա ընդ ամենայն երկրի ել բարբառն եւ մինչեւ ի ծագս տիեզերաց են խօսք նոցաե Իսկ որք ոչն լսենն եւ որք լսենն պահէ նոցա տէր զհատուցումն նորա Զայս ամենայն բանս եւ որ ինչ այսմ եւ սմին ինչ նման էին բանք խօսեցաւ սուրբն Ներսէս ընդ կայսերն եւ զայն յաւել եթէ յօրէ յայսմանէ մինչ յաւուրս հնգետասան վասն ողորմածութեան բարերարութեանն վասն ներելոյն անսացեալ քեզ կէտ ժամանակաց այնչափ աւուրց անսացեալ քեզ եթէ ոչ ուղիղ եկեսցես ի հաւատսն նշան քեզ այս լիցի որ մինչեւ յայն օր ի հաւատսն ոչ հաստատեսցիս յետ լնլոյ եդեալ կիտին մեռցի մանուկն զի գիտասցես եթէ հաւատարիմ է այս ամենայն զոր խօսեցայ առաջի քո Եւ իբրեւ լուաւ թագաւորն զայս ամենայն զի մինչ դեռ խօսէրն առաջի նորա նա լուռ եւեթ կայր ոտն զոտամբ արկեալ արմունկն ի ծունգ եւ ձեռն ի ծնօտի նստաւ այնպէս մինչեւ կատարեաց խօսեցաւ զամենայն զբանս իւր Եւ գրէին զայս սեմիարք նոտարացի արքային որք կայինն առաջի թագաւորին Ապա մեծապէս ի ցասումն բրդեալ լինէր թագաւորն եւ տայր հրաման երկաթի կապանօք մեծապէս կապել զսուրբ եպիսկոպոսապետն Հայոց զՆերսէս եւ արկանել ի փիւղակէ զի մինչեւ տեսեալ ուշ ունիցի մանգանն եթէ կեցցէ եթէ ոչ ապա յետ այնորիկ տեսցէ զինչ արժան իցէ առնել Ապա յետ լնուլ աւուրցն հնգետասանիցն անցելոցն սատակեցաւ մանուկն որդի կայսերն եւ ընդ ամենայն այն ժառանգ գտանէր նորա Իբրեւ ելաց եւ կոծեցաւ որչափ կոծեալն էր ապա ետ հրաման եւ ածին առաջի իւր զսուրբն Ներսէս Մօտ առ ինքն կոչեալ հարցանէր եթէ ի ձէնջ քրիստոնէից եղեւ մանկանն մեռանել Իսկ նա ետ պատասխանի եւ ասէ Հնգետասան օր յետ բանիցն եղելոյ երկարեաց Քրիստոս թերեւս դարձջիք իսկ իբրեւ ոչ դարձայք սատակեցայք Իսկ դու այժմ եթէ հաւատասցես կարող է Որդին Աստուծոյ Յիսուս Քրիստոս յարուցանել զնա եւ հանդերձ որդւովն քո եւ ամենայն ընդանեօքն Ապա զայրացեալ ընդ բանսն թագաւորն կամեցաւ զնա չարամահ առնել ապա մատուցեալք առ թագաւորն աւագք իւրոյ դրանն եւ խորհրդականք եւ ասեն ցկայսրն եթէ յօտար եւ ի հեռաստան երկրէ վասն որոյ յղեալ զդոսա հզօր թագաւորի եւ մեծի տեառն հրեշտակք են մի ինչ լիցի դոցա վնաս ի մէնջ եթէ ոչ մեծ պատերազմ յառնելոց է ընդ մեզ եւ ընդ մեծ թագաւորն Հայոց եւ մեծ թշնամութիւն ի մէջ անգանելոց է զի ոչ եթէ նորա բանիւ մանուկն կեայր կամ մեռանէր Եւ թէպէտ այսպիսի բազում ինչ ասէին ոչ կարէին զսրտմտութիւն բարկութեանն շիջուցանել զթագաւորին Ապա իբրեւ յանհնարին մտանէին իրքն եւ պնդեալ յամառէին ամենայն բազմութիւնքն զի մի զայրն սպանցէ ապա ուրեմն հազիւ հազիւ կարացին իւր զօրքն ի հաւան ածել զթագաւորն այնչափ առնել գոնեայ մի սպանցէ Բայց սակայն արձակել տալ ոչ կարացին այլ արկին յայն չափս զի աքսորեսցի միայն Զի այսպէս մեծապէս ճգնեալ խորհեցան իմաստունքն զի առ գամ միայն աքսորելովն ապրեսցի գոնեայ ապա առ յապա դարձ լիցի առնն զի մի ի խռովութիւն եւ ի պատերազմ ի մէջ թագաւորութեանցն երկոցունց լինիցի Զի ասէին Ոչ երբէք ուրեք եղեալ է ոչ ի մէջ թշնամեաց ուրեք եւ ոչ ի մէջ պատերազմի թարմատար հրեշտակաց ինչ կալեւկապ եւ ոչ բանք թող թէ մահ զի ոչ երբէք ուրեք ի հնոց ժամանակաց հետէ թող թէ այր մեծ եւ աւագ եւ աշխարհի միոյ գլուխ Զի թագաւորն դոցա աշխարհին եւ դա որպէս ասեն ընդ մի համար են եւ ասեն թէ աշխարհն այն ուստի դոցա եկեալ են սիրեն զայրդ զայդ եւ երեւելի է դա անդ Եւ որպէս ետուն զրոյց որք ընդ նմա եկեալ էին թէ ազգակից համարին զսա եւ մերձաւոր թագաւորին եւ իւրեանց աշխարհն սիրեն զայրդ զայդ Իսկ թագաւորն տայր նոցա պատասխանի Բարիոք ասացէք եթէ այդ այդպէս իցէ ով արք իմաստունք զի եթէ տէր նորա տուեալ էր ինձ ի ձեռն նորա զանարգութեան թշնամանս ոչ գոյր նորա մեղ դնել բանբերին եւ ոչ պատիժ եւ ոչ բանք Իսկ նա իւրովք կամօք թշնամանեաց զիս եւ իւրովք կամօք եղեւ երաշխաւոր մահու որդւոյն իմոյ եւ ասաց բայ ես իսկ սպանի զնա Իսկ եթէ նորա թագաւորն զնա առ սէր յղեաց նա եկն կոտորել զմեզ վասն այսորիկ առ իւր թագաւորն իսկ է վնասակար Բայց փոխանակ զի ինքն անձամբ զանձն իւր կալաւվ պարտ ինչ է այնմ իմիք ես ինձէն գիտեմ թէ չեղեւ ի նմանէ մահապարտ է Ապա ոչ ինչ անսաց նոցա թագաւորն այլ հրաման ետ աքսորել զերանելին Ներսէս եւ տանել ընկենուլ զնա ի կղզի մի ի ծովուն մեծի յայնպիսի յանապատ տեղի ուր ոչ մարդ կայցէ եւ ոչ ջուր ըմպելոյ եւ ոչ կերակուր բայց սոսկ միայն անապատ իցէ զի սովամահ սատակեսցէ զնա Եւ ժողովեալ զամենայն իւրոյ իշխանութեանն քաղաքաց զամենայն որթոդոքս զեպիսկոպոսս զերիցունս զսարկաւագունս որ միանգամ յուղղութեանն էին եւ ի հաւատս եւ մեծ ժողով առ հասարակ իշխանութեանն ժողովեցան Եւ խօսէր ընդ նոսա զի ամենեքեան յանձն առցեն դառնալ ի խոտորութեան հաւատն աղանդութեանն արիանոսաց եւ դարձցին անդրէն երթալով յիւրաքանչիւր վիճակս եւ շրջեսցեն զիւրաքանչիւր ժողովուրդս յարիանոսաց հաւատն Իսկ իբրեւ ոչ ոք ի նոցանէն այսմիկ յանձն առնուլ հաւանեցան ապա աքսորեաց զնոսա եւ ընգէց յաշխարհս օտարս զի մի ոք ի նոցանէն դարձցի յիւր տեղիս Եւ փոխանակ նոցա զանօրէնութեան հովիւսն կացուցանէր յամենայն քաղաքս արիանոսս չեպիսկոպոսս յղէր եւ եղեւ մեծ շարժումն եւ խռովութիւն եւ հերձուածք յամենայն եկեղեցիս տիեզերաց Եւ մեծ եղեւ ընդ ամենայն տիեզերք փորձութիւնք նեղութեանց վտանգի քան զառաջին թագաւորացն եւս չար որ ի հեթանոսացն պատերազմն եւ խռովութիւնքն յառաջագոյն յառնէր առ այլովք դիցապաշտ մեհենասէր թագաւորօք Ամենայն ճշմարիտ ուղղափառհաւատք վարդապետք մերժեցան յիւրաքանչիւր ժողովրդոց եւ զնոցա տեղիսն կալան մշակք սատանայի եւ ամենայն հաւատացելոց ի Քրիստոս հասանէին բազում նեղութիւնք եւ առ հասարակ ամենայն ժողովրդոցն լինէր սուգ եւ տրտմութիւնք Զի կալան զեկեղեցիսն ամենայն պաշտօնեայքն սատանայի եւ հեռացան հովիւքն յիւրաքանչիւր հօտից եւ եղեն խաշինք ցրուեալք զի ոչ գոյր նոցա առաջնորդ եւ ոչ մնաց տեղի աղօթից հաւատացելոց Այլ զի մի հրեշտակացն սատանայի հաւանեսցին նոքա ի բացատ յանյարկ տեղիս արտաքս եւ քաղաքաց եւ շինաց ասէին կալ յաղօթս եւ ի կատարել զաղօթսն իւրեանց խնդրէին ուխտիւք յԱստուծոյ զի փոխեսցէ զանցուսցէ զչար ժամանակն եւ դարձուսցէ զճշմարիտ իւրաքանչիւր վերակացուս յիւրաքանչիւր ժողովուրդսն եւ յիւրեանց վաստակս ի շինեալ եկեղեցիսն ուստի մերժեցանն թերեւս դարձ լիցի նոցա այսրէն Իսկ յայն յիշխանաց որ ընդ սրբոյն Ներսէսի երթեալ էին յերկրէն Հայոց զնոսա բազում գանձիւք լցեալ արձակէր կաշառակուրծս կաշառաւեկս առնէր առ հասարակ որ միայն անդ էին եւ բազում գանձս ոսկւոյ եւ արծաթոյ եւ ականց պատուականաց ի ձեռն նոցա արքային առաքէր իբրեւ այնու կամէր հաճել զմիտս թագաւորին Զի ոչ գոյր չափ եւ ոչ թիւ զի անհամար գանձս առաքէր արքային Հայոց գրէր առ նա գիր ամբաստանութեան զսրբոյն Ներսիսէ իբրեւ թէ սպան զորդի նորա Եւ արձակեաց եւս զպանդանդսն զԱրշակունիսն թագաւորին Հայոց որ կային եւս ի կայսերական պաղատանն զի են նոքա եղբօրորդիք արքային Արշակայ զի միումն անունն ճանաչէր Գնել եւ միւսումն անունն Տիրիթ ետ ի ձեռս սատրապացն Հայոց եւ զնոսա զայս օրինակ անդուստ յուղարկէր 
Յաղագս եթէ զիարդ իբրեւ աքսորեցաւ սուրբն Ներսէս եւ ընգեցաւ ի կղզին յանապատն թէ որպէս կամ զիարդ կերակրեցաւ եւ կամ որպէս յԱստուծոյ եղեն սքանչելիք զամս ինն Ապա իբրեւ սրտմտեալ թագաւորն Վաղէս յարոյց հալածանս ի վերայ եկեղեցեաց սրբոց ընդ ամենայն կողմանս իւրոյ իշխանութեանն եւ զամենայն եպիսկոպոսս մեկնեաց եհան յիւրաքանչիւր ժողովրդոց եւ ընգէց զնոսա յօտարութիւն առաւելիւր նիւթեալ մեծաւ բարկութեամբ ի վերայ սրբոյն Ներսէսի վասն զի պատճառք մահուան միամօր որդւոյն սիրելոյ իւրոյ եղեւ նա ապա չարապէս չարութեամբ դառնութեամբ մահուան կամէր վճարել զնա Որում մեծամեծքն եւ ամենայն խորհրդականք թագաւորին չհաւանեալք չառնուին յանձն այլ հազիւ հազիւ կարացին թափել ի մահուանէ Ապա ետ հրաման ընգենուլ զնա ի կղզին մի մեծ ովկիանոս ահագին ծովու յանապատ յանջուր տեղի մի ուր ոչ բոյս ինչ դալար եւ ոչ արմատ ինչ եւ ոչ այլ ինչ ամենեւին որ ինչ ի պէտս մարդկան լինիցի բայց միայն քար եւ աւազ ապառաժ եւ ոչ ճանապարհ ուրեք ընդ այն եւ ոչ գնացք ինչ նաւաց Ապա անցուցին զնա ի տեղին հրամայեալ եւ ընդ նմա արս եւթանասուն այլ արքն որք կէսքն եպիսկոպոս էին յայլոց քաղաքաց կէսք կղերիկոսք յայլոց եկեղեցեաց Իսկ նա խնդայր եւ ուրախ էր ընդ այն զի եհաս նմա կրել չարչարանս վասն անուան տեառն Յիսուսի Քրիստոսի Որդւոյն Աստուծոյ Եւ էին նորա այն որք ընդ նմայն աքսորեցան յիւրոցն երկու անուն միոյն Ռաստոմ սարկաւագ եւ երկրորդին Տիրանամ եւ այլք եւթանասունքն որ ընդ նոսա զորս ուստեք ուստեք ընդ նոսա ամացեալ ի նաւն ի կղզին խաղացուցին Եւ գնաց մեկնեցաւ նաւն որ զնոսայն տանէր եւ ըստ հողմոյն յաջողութեան ի հնգետասան օր համանէր ի հրամայեալ տեղին եւ թափեաց զնոսա նաւն ի կղզին եւ ինքն այսրէն դարձաւ Եւ յայնմ կղզւոջ ոչ գտանէր ոչ ջուր ըմպելոյ եւ ոչ դոյզն ինչ արմատ զի անարմատ աւազ միայն էր զի վասն այնորիկ իսկ տարեալ էր զնոսա անդր զի սովամահ արասցեն զնոսա ըստ խստութեան թագաւորին հրամանին Եւ եղեւ իբրեւ եհաս նոցա յամել ամսօրեայ մի ժամանակս որ տկարագոյնքն էին ի նոսա սկսան նքողել ծարաւել նուաղել եւ ներգեւել դորսովել ի քաղցոյ կամ ի ծարաւոյ Ապա մխիթարել եւ քաջալերել սկսաւ զամենեսեան Ներսէս եւ ասէ Պինդ կացէք հաստատուն լերուք եւ մի երկնչիք զի այն տէր մեր Յիսուս Քրիստոս որ հրամայեաց ծառոյն սաբեկայ բերել զխոյն պտուղ եւ ընկալաւ զԻսահակ կենդանի զոհ եւ օրհնեաց զՅակոբ ի պանդխտութեան եւ ապրեցոյց զՅովսէփ ի ծառայութենէն եւ տիրացոյց հրամայեաց եւ մորենւոյն հրով տերեւել ծաղկել եւ օդոցն հրամայեաց քաղցրութեանն հացին կերակրոյ ի վերուստ ցօղել եւ զլորամարգին ի թռչնոց տալ ապստամբող եւ դառնացող ժողովրդեանն եւ ինքն Քրիստոս վէմ եղեալ ընդ նոսա շրջէր յանապատին յանջրդին եւ զքաղցրութիւն ջուրցն ի ծարաւ նոցա մատուցանէր եւ խորհուրդ հանդերձելոցն որ առ յապա լինելոցն էր գուշակէր գաւազանաւն ի ձեռն Մովսէսի վէմն խոցեալ հոսէր նոցա ջուր զնոսա անդ զառաջինսն օրինակօքն կեցուցանէր եւ ինքն կերակրեաց ի սակաւ հացէ զժողովուրդն յանապատի անդ եւ ըստ ծառոյն որ զխոյն եբեր ինքն զխաչէն պրկեալ կախեալ խաչեցաւ եւ օրինակաւն ըստ նմանութեան ի կողսն խոցեցաւ եւ եհան մեզ անտի ջուր փրկութեան ի լուացումն սրբութեան ապաշխարութեան յաղագս կենաց մերոց եւ ինքն վասն մեր հաց եղեւ եւ զարիւնն իւր ըմպել ետ մեզ զի զմարմինն ի մարմինն խառնեսցէ եւ զարիւնն յարիւնն զի զաստուածութիւնն յոգիս մեր միացուցեալ զմեզ ընդ սուրբ Հոգւոյն եւ ի վախճանի զմեզ բնակիցս աստուածութեանն արասցէ արդ որ այսչափ երախտիս առնէր մեզ մինչեւ մեք անգամ բանս գոհացողութեան փոխարէն շնորհս ոչ հատուցանէաք նմա իսկ արդ զիարդ վասն անուան նորա արժանի եղեալք սակաւիկ մի թշնամանաց սովամահ ինչ կարծիցէք լինել Ոչ այդպէս այլ հաւատով խնդրեսցուք եւ տացի մեզ կերակուր Իսկ արդ նշան խնդրեմք ոչ այլ նշան թերահաւատից պիտոյ է եւ առ զչարսն դարձուցանելոյ յուղղութիւն այլ մեզ գիտէ տէր զպիտոյսն մեր եւ զօգտակարսն եւ ըստ այնմ պատրաստէ զինչ եւ պիտոյ է մեզ Իսկ մեք ոչ այնպէս որ քաւ եւ մի լիցի որպէս ասացաւն ասէ Ազգ չար նշան խնդրէե Իսկ մեզ կարեւորքն առանց ուրոյն ի մարդկան աղանդէն չիք հնար լինել Իսկ տէրն կարող է եւ առանց կերակրոյ պահել զմեզ կենդանիս եւ կարող է տալ կերակուր եւ արդարացուցանել կարող է եւ արժանիս առնել վասն իւրոյ անուանն պատրաստել մեզ մեռանել տալ մեզ զսովորական ընդունելութիւն բնութեան մահուն որ չերթայ ուրեք ի մարդկանէ այլ պատճառս միայն առնէ զանուն իւր ի վերայ աներեւոյթ մարմնոյն պահէ եւ իւրոյ արքայութեանն զմեզ բագորդս բաժանորդս առնէ Կարող է եւ ի խաղաղութեան վաղճանել եւ առնել արժանիս արքայութեան կարգացն Զայս եւ այսպիսի եւ որ երթայր զհետ սորին իբրեւ խօսեցաւ արդ ասէ դիք ծունր ամենեքեան զի արժանի միայն լիցուք մարդասիրութեանն Քրիստոսի Եւ ի դնել նոցա երիցս անգամ ծունր եւ կալ յաղօթս եւ յարեաւ ի ծովու անդ հողմ սաստիկ եւ սկսաւ ընկենուլ ի կղզի անդր ձուկն սաստիկ յոյժ մինչեւ շեղջս շեղջս կուտէր ի ցամաքի կղզւոյն եւ ընդ նմին փայտ սաստիկ յոյժ Իբրեւ հանին կուտեցին զփայտն խորհէին թէ հուր պիտոյ է որով զփայտն լուցցուք Յանկարծակի ինքնին լուցեալ փայտն հրով վառէր եւ նոքա յարուցեալք գոհացեալ զաղօթսն կատարելոյ մատեան արկին ի խորովս եւ բազմեցան եւ մատեան յուտել Եւ իբրեւ կերան յագեցան եւ պէտք եղեալ ըմպելոյ ջուր յոտն եկաց սուրբն Ներսէս եւ մատուցեալ փորեաց զաւազն ի կղզւոջ եւ բխեաց աղբեւր ջուր քաղցր անոյշ եւ անտի ըմպէին որք հանապազորդք էին ի կղզւոջն Յայնմ կղզւոջ զայս օրինակ կերակրեալ լինէին ի ծովէ անտի եւ հանապազ մխիթարէր զնոսա սուրբն Ներսէս եւ ասէր Այսպէս յիշեցէք եւ ի մտի կալարուք զբանն տեառն զոր ասաց թէ Խնդրեցէք զարքայութիւն Աստուծոյ եւ զարդարութիւն նորա եւ այն ամենայն տացի եւ յաւելցիե Տեսէք եղբարք զի ահաւասիկ իբրեւ հայր յորդիս մատուցեալ է առ մեզ Աստուած խրատել զմեզ զի զմեզ պիտանիս արասցէ եւ զանունն քաջութեան ժառանգեցուսցէ մեզ եւ զմեզ մեծաց վարձուց արժանիս արասցէ Զի զպատճառս սակաւիկ առաքինութեան ի մէնջ խնդրէ այնչափ միայն զի սիրեսցուք զնա եւ ապա զանթիւ զանչափ զանկշիռ զանհամեմատ բարեացն առնէ զբարերարութիւնս սքանչելեաց իւրոց եւ ցուցանէ զբարիատուր զերախտապարգեւ հատուցմունս վասն իւրոյ մարդասիրութեանն Քանզի եւ զանձն իւր ոչ խնայեաց դնել ի վերայ մեր այլ կերակուր եւ ըմպելի եւս եղեւ մեզ Եւ այսպէս հանապազ հանդերձ եղբարբք գոհանալ եւ օրհնել զտէր Յիսուս Քրիստոս զցայգ եւ զցերեկ կային ի պաշտաման տեառն անդադար Արեգական մտանելոյ կային եղբարքն եւ ապա տէրունատուր կերակրովն ուրախ լինէին յընգենուլ ալեացն ի պատրաստել զկերակուր Իսկ սուրբն Ներսէս յեւթն աւուրն ի կիրակէին հասեալ միայն ապա ճաշակէր Այլ զայս օրինակ համակ տայր նոցա զքաջալերութիւն սուրբն Ներսէս ամիսս ինն որ եղեն յայն կղզւոջ 
Յաղագս Աստուծոյ սքանչելեացն որ եղեն ի Ներսէս եւ կամ ի Բարսիլիոս եւ վասն նախանձուն Եւսեբի եպիսկոպոսի առ Բարսիլիոս Իսկ եպիսկոպոսն Կեսարու Եւսեբիոս յորժամ ետես զզարմանալիսն զնախ իջանել զաղաւնոյն որ եկն ի յերկնից եւ հանգչել նախ յերիցապետն Կեսարու սուրբն Բարսիլիոս ի դժկամակ միտս լինէր ընդ նմա եւ տեսանէր զնա իբրեւ զիւր հակառակորդ եւ զթշնամի Քանզի հռչակ հարեալ էր ընդ երկիր ամենայն ասէին եւ պատմէին թէ յորժամ ձեռնադրէին զսուրբ կաթողիկոսն Ներսէս էջ հանգեաւ ի նմանութիւն աղաւնոյ ի վերայ նախ յերիցապետն ի սուրբ Բարսիլիոս եւ ապա յարուցեալ նստաւ ի քահանայապետն Ներսէս Եւ այս հռչակ հարկանէր զնոցանէ մանաւանդ յաշխարհն Գամրաց Մեծապէս թուէին մարդկանն սքանչելիքն ամենայն եւ ամենայն մարդ պատուէին զսուրբն Բարսիլիոս Մանաւանդ վասն սրբութեան վարուցն նորա եւ կարգացն ճշմարտութեան եւ բազում խոնարհութեան նորա եւ վասն աստուածախօս ջերմեռանդն աղօթիցն նորա եւ վասն վարուց կարգաց պարկեշտութեանն եւ կամ վասն աղքատսիրութեանն եւ վասն տառապելասէր վարուցն եւ պատուիրանակատար մշտակիր հանապազորդութեան նորա կամ վասն բազում գիտութեանն զի աղբիւր էր անպակաս իմաստութեամբն եւ վասն ուսուցիչ վարդապետութեան նորա զի փիլիսոփայական արուեստիւն խնոյր առականէր հանապազ զամենայն զուր բացեալ զբերանս հերետիկոսացն եւ զհաւատս ճշմարիտ ամենասուրբ Երրորդութեանն ամենեցուն հաստատէր Վասն այսր ամենայնի նայէին ընդ նա իբրեւ ընդ առաքեալ Քրիստոսի իբրեւ զհրեշտակ երկնաւոր եւ ամենայն ոք վկայէր թէ արժանի իսկ էր Հոգւոյն Աստուծոյ Իսկ նա զանձն կարի ի խոնարհութեան ունէր եւ անարժան համարէր թէպէտ եւ ամենայն ոք վասն գիտութեան արուեստին կարօտէր առ նա գալ մանաւանդ արտաքինքն իսկ ճարտարապետք փիլիսոփայիցն առ նա ընթանային վասն իւրեանց արուեստին Այլ նա զբազումս դարձուցանէր ի պէսպէս յիւրաքանչիւր կարծեացն խոտորութենէ ի ճշմարտութեանն հաւատս երկրպագուս Քրիստոսի անթիւս մարդկան կացուցանէր Եւ ամենայն երկիր սկսան ի նա նայել որպէս թէ անդուստ յերկնից ի վերուստ իջեալ իցէ այնչափ որպէս զի թէ կամիցի ոք պատմել ոչ կարասցէ Այլ յորժամ խոժոռադէմ երեսօք տեսանէր զիւր եպիսկոպոսն ընդ ինքեան սուրբն Բարսիլիոս տեղի տայր նմա թողոյր զքաղաքն եւ գնայր նա անտի ելեալ բնակէր մի ի շինացն ուր եւ նմա պատշաճ իցէ կալ անդ 
Յաղագս թէ որպէս կայսր Վաղէս հալածեալ զամենայն ուղղափառ հաւատացեալս եւ կամ որպէս կամեցաւ յանդիմանութիւն առնել կայսրն ի մէջ ճշմարտութեանն հաւատացելոց եւ ի մէջ ձախող աղանդոյն արիանոսաց եւ կամ որպէս սքանչելեացն տեսլեամբն սուրբն Բարսիլիոս կոչեցեալ ի պայքարն եւ յաղթէր Աստուծոյ զօրութեամբն ախոյենիցն առ եպիսկոպոսաւն Եւսեբիւ եւ թէ որպէս Եւսեբիոս վճարէր ի բանդին եւ կամ որպէս Բարսեղ արձակեալ լինէր Ընդ այն ժամանակս անօրէն կայսրն Վաղէս մեծաւ բարկութեամբ դատէր ընդդէմ ճշմարտութեանն մշակացն այս ինքն որ միանգամ զհաւատն Քրիստոսի արժանապէս հաւատասցեն թէ ճշմարիտ արդարեւ Որդի Աստուծոյ իցէ եւ ծնունդ ի բնութենէն Հօրն Աստուծոյ Վասն այսորիկ կամէր հալածանս տանջանս չարչարանս միահաղոյն յարուցանել եւ սաստիւ իշխանութեամբ առ ամենեսեան գրեալ եւ տալ հրաման Ապա ի մի վայր եղեալ խորհեցան մոլեկան արիանոսացն աղանդոյն վարդապետք զի ասէին թող ընդ նոսա պայքար յանդիմանութեան հակառակութեան լիցի արքայ եւ որ կողմն յաղթեսցէ յայտ լիցի զի մի զնա բռնադատ զրադատ ինչ երեւեսցի յաղթութիւնն Եւ թագաւորն Վաղէս զայս լուեալ խնդալից լինէր ընտրեաց իւր արս ճարտարս եւ պատրաստաբանս զորս կարծէր դպիրս բանիբունս որ անուանեալք էին չեպիսկոպոսունս աղանդոյն արիանոսաց Եւ յղեաց առ եպիսկոպոսն Կեսարու Եւսեբիոս եւ ժամ խնդրէր ի նոցանէ բանիցն քննութեան զի ի հանդէս ածիցէ առ նա զնովաւ եւ որ ճշմարիտն իցէ յայտնի երեւեսցի Ապա իբրեւ սահմանեցաւ ժամադրութիւն առեալ եպիսկոպոսն Եւսեբիոս զկղերն զամենայն եւ ի մեծ հոգս մտանէր ուստի կարծիցէ բանիցն պատասխանիս պատրաստել զի եւ բանիւ ոչ ինչ կարի էր առաւել Ապա հաստատեցաւ այս բան ի խորհրդեանն զի յղեսցեն հաւանեցուսցեն հաստատեցուսցեն զերանելին Բարսիլիոս զի եկեսցէ նա Զի նա ասէ կարող է բանիւ զօրութեանն նա մեծ է ասեն ի նմա շնորհքն խափանել զնենգութիւն դաւաճանութեանն սատանայի զի խորհի նա ի վերայ սրբոյ եկեղեցւոյ նորա զոր ինքն արեամբն ստացաւ Գրեաց թուղթ աղաչանաց եպիսկոպոսն Եւսեբիոս առ երիցապետն Բարսեղ եւ մեծաւ պաղատանօք որ ինչ վասն պատուին պաշտամանն զի մի դիցէ ինչ ի մտի զառաջին եղեալ բանիցն գժտութիւն այլ վասն զի առ Աստուած հաւատոց են բանքն եւ քննութիւնքն վաղվաղակի փութասցի գալ առանց դանդաղանաց Արկին եւ կղերքն ամենայն ձեռնագիր աղաչանաց զի մի ինչ դանդաղեսցի գալ այլ յարուցեալ փութանակի երթիցէ Եւ արս հաւատարիմս պատուականս յղեցին վասն վաղվաղ գալոյ Եւ այն ինչ արքն յուղի անգան որ երթայինն ածել զնա անդր արդ մինչ դեռ յուղի անգեալ երթային արքն էին ի ճանապարհի սուրբն Բարսիլիոս ուր էին մինչ դեռ ի պաշտաման տեառն կայր անկաւ նմա քուն ծանր թանձրամած եւ տեսանէր ի տեսլեան զի այգի մի էր մեծ եւ վայելուչ քաջաբեր լի պտղով եւ խոզք երեք անգեալ էին յայգին եւ մտեալք ի ներքս ի յայգին ապականէին զայգին եւ բրէին Պատառէին բազում ունջս որթոյ արմատաքի խլէին եւ զտաշտն գլխովին եւ զբազուկ ընջովին եւ մեծամեծ ապականութիւնս ի ներքս գործէին Եւ մատուցեալ էին այգէգործքն ջանային եւ ոչ կարէին հանել զվնասակար խոզսն յայգւոյ անտի Ապա զաղաղակ հարեալ գոչէին առ Բարսիլիոս եւ ասէին Եթէ ոչ դու Բարսիլիոս եկեսցես ոչ ոք կարէ հանել զխոզս յայգւոյ աստի եւ ոչ մեծ ապականութիւնս դադարեսցէ աճապարեա եկ հասիր զի տակաւին աւասիկ վնասս մեծամեծս առնեն Ապա մատուցեալ Բարսիլիոս հանէր զվնասակարս զխոզսն յայգւոյ անտի եւ կազմէր զխախտածն Եւ զարթեաւ սքանչելին Բարսեղ եւ զարմացեալ ընդ այն տեսիլն էր մտախորհ եւ խորհէր ընդ միտս իւր վասն տեսլեանն թէ զինչ իցէ եւ անդէն հասեալք մատուցանէին նմա զթուղթն առաքեալքն ի Կեսարիայ քաղաքէ Եւսեբի եպիսկոպոսի Այլ իբրեւ ընթերցաւ խնդայր եւ ուրախ լինէր զի գիտաց թէ յԱստուծոյ պատրաստեցաւ կոչել զնա ջատագով ճշմարտութեանն առ ի տալ պատասխանի Յարուցեալ փութանակի գնաց զհետ կոչելեացն թղթին եւ չոգաւ առ եպիսկոպոսն Եւսեբիոս Եւ իբրեւ խորհեցան ընդ միմեանս զարժանն ասաց Բարսիլիոս ցեպիսկոպոսն Եւսեբիոս զի խնդրեսցէ ի կայսերէ իշխանութիւն զոք յերիցանց տանել ընդ իւր Եւ մտանէր Եւսեբիոս առ կայսրն խնդրէր ի նմանէ եւ ասէր Երկուս ածեր ինձ ախոյեանս թող եկեսցէ մի ոք ընդ իս յերիցանց իմոց Եւ հարցանէր կայսրն ցարիանոս եպիսկոպոսն եւ յանձին կալան նոքա Եւսեբի քանի ածցէ ընկերս ընդ ինքեան յորժամ գայցէ յատեանն Իսկ իբրեւ ժամ ատենին հասանէր առեալ կայսերն զեպիսկոպոսն Եւսեբիոս եւ ընդ նմա երանելին Բարսիլիոս երիցապետն եւ երկու ախոյեանքն հակառակութեանն որք ի կողմանէն կուսէ սատանայի էին այս ինքն արիանոսք չեպիսկոպոսքն եւ մտին ի բանից ի քննութիւն հակառակութեան վասն տեառն մերոյ Յիսուսի Քրիստոսի Որդւոյն Աստուծոյ եթէ իցէ ծնունդ եւ որդի ի բնութենէ Հօր Աստուծոյ եթէ ոչ Ապա Հոգւով սրբով լցեալ լինէր երանելին Բարսիլիոս որ կայր զկնիագոյն եպիսկոպոսին Եւսեբի եւ սա գրէր վկայութիւնս ի գրոց յԱրարածոց ի սկզբանէ յօրինաց եւ ի մարգարէից եւ յառաքելոց եւ յամենայն աստուածաշունչ գրոց յայտ առնէր եւ ցուցանէր եւ զերկիւսեան ախոյեանսն սատանայի կարկեալս ըմբռնեալս ամօթապարտեալս հանդերձ թագաւորաւն կացուցանէր Ապա նայեցաւ թագաւորն Վաղէս ընդ եպիսկոպոսն եւ ետես զի քրտնեալ էր սկսանէր խօսել եւ ասէր Այդ զի է զի զայդչափ հոսին ի քէն քրտունքդ զի ի բանս ճշմարտութեան քննութեան վարձկանագրչաւդ յաղթեցեր Ետ պատասխանի Բասիլիոս թագաւորին եւ ասէր Երկուս խոզս եւ մի էշ վարեալ այնչափ ընդ երկար ճանապարհ եւ դու ասես Զի ես քրտնեալ այդչափ Ապա զղջացաւ թագաւորն թէ ընդէր զԲարսիլիոսն հրամայեցին օժանդակ բնաւ Եւսեբի թողուլ ի ներքս Ապա յոտն կացեալ ամօթով արիանոսքն ասացին ցթագաւորն թէ ընդէր այս աշխատութիւն քննութեանց են այլ տիրաբար տուր հրաման զի որք քո կամացդ ոչ լուիցեն անկցին ի տագնապ նեղութեան Եւ լուծեալ զատեանն վճարեցաւ Եւ ետ հրաման զի զԵւսեբիոս արկանել ի բանդ եւ ընդ նմա զբազումս եւ նեղութիւն ի վերայ ուղղահաւատ որթոդոքսաց քրիստոնէից հասուցանէր եւ ետ հարկս ի վերայ եկեղեցացն տուժիւք մեծաւ ծանրութեան տուգանօք Յայնժամ ի դառն կապանացն պատուհասէն մեռանէր եպիսկոպոսն Եւսեբիոս ի ներքս ի բանդին Իսկ վասն սրբոյն Բարսեղի ասէին ժողովուրդքն Կեսարու Եթէ ոչ արձակէք զդա ի բանդէդ այրեմք զքաղաքս զամենայն Յորժամ ամենեքեան միաձայն զայս աղաղակէին թողացոյց թագաւորն եւ արձակել հրամայէր զերանելին Բարսիլիոս 
Յաղագս թէ որպէս արարին զսուրբն Բարսիլիոս եպիսկոպոս կամ որպէս եղեն յԱստուծոյ սքանչելիքն կամ զիարդ հրամայեաց զամենայն զանձսն որ ի Քրիստոս հաւատացեալ էին ժողովուրդն ժողովել եւ նոքա խնդութեամբ բերէին եւ տային ի դուրս վասն կենարարին մեծին Աստուծոյ եւ կամ զիարդ խնդրէին ուխտիւք եւ խնդրուածովք ի վերայ իւրաքանչիւր եպիսկոպոսաց Ապա ժողովեցան ամենայն եպիսկոպոսք իշխանութեանն Կեսարու եւ ընտրեցին զսուրբն Բարսիլիոս առնել արքեպիսկոպոս Կեսարու Եւ իբրեւ ժողովեալք էին ի միահամուռ հասարակ միաբան ամենայն եպիսկոպոսք ի ձեռնադրել զսուրբն Բարսեղ էջ աղաւնին յերկնից եւ հանգեաւ ի վերայ նորա որպէս յառաջնումն յառնելն զեպիսկոպոսապետն Ներսէս Եւ եղեն զարմանալիք մեծապէս յաչս ամենեցուն սկսան գոհանալ զմարդասիրէն Քրիստոսէ զի որ յանձն իւր յայտնեաց զնշանս աստուածութեանն զայն եւ ոչ ի ծառայիցն եւ ի սրբոցն արգելոյր Եւ եկաց Բարսեղ յաթոռ կաթողիկոսութեանն Կեսարու Այլ թագաւորն Վաղէս նեղէր զքրիստոնէից ժողովուրդն Զի ասէ որ քրիստոնեայ անուն յիշխանութեան իմում կայցէ մի գտցի նորա արծաթ եւ ոսկի զի տայցէ յարքունիս Եւ սկսան ժողովել ի զօրաց եւ ի զօրավարաց եւ ի քաղաքաց քաղաքաց երդմամբ զի որ զայն անունն ունիցին մի գտցի ոսկւոյ կամ արծաթոյ զանակ առ ումեք ապա եթէ առ ումեք գտցի մեռցի Ապա ամենայն ոք խնդութեամբ բերէին տային ի դուրս վասն անուանն Քրիստոսի կամեցեալք խնդութեամբ կրել զպատուհաս Ապա ստիպել սկսան եւ գործակալքն թագաւորին ժողովել արծաթ եւ ոսկի ի ժողովրդոցն կեսարացւոց քաղաքին ապա քաջալերել սկսաւ զնոսա երանելին Բարսիլիոս զի խնդամիտ սրտիւ բերցեն Սկսաւ ասել ցնոսա այսպէս թէ Բերէք ի ձեռն իմ ես լինիմ այդմ երաշխաւոր զի նոյն ինքն տէր Քրիստոս միածին Որդին Աստուծոյ վասն որոյ նա խրոխտացեալ է ի մարտս սատակեսցի ի նմանէն Այլ դուք վասն տեառն ձերոյ զյափշտակութիւն ընչից ձերոց խնդութեամբ ընկալարուք զի ձեզ յերկինս պահի գանձն որ ոչ անցանէ այլ զի զայս գանձս ես տաց ձեզ դարձուցեալ ձեռնի ձեռն ի հուպ ժամանակի Ապա ամենայն ժողովուրդք քաղաքին Կեսարու եկին բերին ի մի վայր ժողովեցին որ մի անգամ ոսկի կամ արծաթ ուրուք գտաւ լցին զեկեղեցի եւ ածին զիշխանսն թագաւորին զհաւատարիմս կնքեցին զդուրս եկեղեցւոյն Յետ այսորիկ ետ հրաման թագաւորն Վաղէս կապել կրկին զեպիսկոպոսապետն Բարսեղ արկանել ի բանտ ի նեղութիւն սոյնպէս զամենայն եպիսկոպոսունս ընդ ամենայն քաղաքս Այլ ամենայն ժողովուրդն յուխտս եւ ի խնդրուածս լինէին վասն բարկութեանն հասելոյ զի դադարեսցէ եւ դարձ լիցի ճշմարտիտ հովուացն յիւրաքանչիւր տեղի եւ յիւրաքանչիւր ժողովուրդս 
Թէ զիարդ կոչեաց կայսրն Վաղէս զսոփէստէսն ի յանդիմանութիւն ընդդէմ ճշմարտութեանն եւ թէ զիարդ ետես սոփեստէսն զսքանչելիսն տեսանելով զբազմութիւն վկայիցն ի ներքս ի վկայարանին կամ զիարդ կայսրն Վաղէս սատակեցաւ նշանօքն եղելովք յԱստուծոյ եւ կամ զիարդ խաղաղութիւն լինէր եկեղեցեացն Աստուծոյ Ապա խնդիր հրամայէր առնել թագաւորն Վաղէս զի տեսցեն գտցեն այր մի ճարտար որ կարող իցէ դնել գրով բանս դիմադարձութեան ընդդէմ հաւատոց քրիստոնէութեան Եւ պատմեցին նմա զի էր այր մի սոփեստէս ճարտար ի քաղաքի միոջ Ապա առաքեաց կայսրն առ նա մագիստրիանոսս զի երթիցեն փութով եւ անզբաղապէս զայրն առ նա ածցեն եւ առեալ ածին փութապէս Իբրեւ գնացեալ գայր օթեւանս երկուս դէպ եղեւ նոցա դիպել այլ քաղաքի միոջ եւ արտաքոյ քաղաքին վկայանոց մի սուրբ տիկնոջն Թեկղի Իբրեւ պատահեաց այնմ էջ սոփեստէս եւ իւր վանս ունէր ի ներքս ի վկայանոցի անդ իսկ մագիստրիանոսքն ունէին վանս իւրեանց ի քաղաքին Եւ իբրեւ կերաւ հաց սիփեստէսն էարկ անկողին եւ փակեաց զդուրս վկայանոցին եւ ինքն ի նիստ եղեալ ի վերայ անկողնին կամէր լինել ի կողմն մինչ դեռ արթուն էր աչօք բացօք տեսանէր զի յանկարծ բացան դրունք վկայանոցին եւ եղեւ ժողով մեծ բազմութեան վկայիցն որ երեւեցան մեծապէս փառօք Եւ ելանէր ընդ առաջ նոցա սուրբ տիկինն Թեկղէս զարդարեալ մեծապայծառ զի նշոյլք որպէս ի լուսոյ հատանէին ի նմանէն եւ առնէին միմեանց ողջոյն եւ ասէր ցնոսա տիկինն Թեկղ թէ Բարի եկիք սիրելիք բարեկամք եւ վաստակաւորք Քրիստոսի Տուեալք միմեանց ողջոյն արկեալք զիւրաքանչիւր զաթոռն նստէին կարգաւ Ապա սկսանէին սուրբքն խօսել եւ ասէին Սուրբքն տեառն որ չեւ են հրաժարեալ յերկրէս դեռ եւս աստէն ի նեղութեան են են որք ի կապանս են են որք ի փիւղակէս են են որք յաքսորս եւ են որք յայլ բռնութեան են ի զրպարտութեան ի հարկս եւ ի խոշտանգանս չարչարանաց Եւ մեք փութապէս ժողովեցաք զի մի անտեսութեամբ անփոյթ արասցուք նախանձախնդիր լինել տեառն հաւատացելոց Վասն զի մանաւանդ բազում մշակք տեառն խափանեալ կան բազում անդք ի դերեւ ելին եւ բազում այգիք խոպանացան պարտ է մեզ զխափանիչս մշակացն զՎաղէս խափանել զի ամենայն մշակ ի գործ իւր կանխեսցէ Եւ քաջ մշակն Բասիլիոս յիւրմէ գործոյն կայր խափանեալ Արդ եկայք առաքեսցուք ի մէնջ երկուս որք երթիցեն վճարիցեն ի կենաց զչարագործն Վաղէս Ապա միում անուն էր ի Սարգիս ի նոցանէ եւ միւսումն Թէոդորոս արձակէին զնոսա դնէին ժամ եւ ասէին Ի սոյն ժամ եկեսջիք դուք եւ մեք Եւ զայս ամենայն լուեալ սոփեստէսն որ էր վկայանոցին եւ տեսեալ զայս տեսիլ աչօք բացօք եւ կայր զարմացեալ եւ անքուն լինէր մինչեւ յառաւօտն զցայգն Եւ ընդ այգգս այգոյն եկին հասին մագիստրիանոսքն եւ ասեն ցսոփեստէսն Արի գնասցուք զճանապարհս Եւ խօթապատճառս լինէր եւ ոչ կարէր ի տեղւոյն խաղալ Իբրեւ սկսան նոքա ստիպել զնա իսկ նա թալանայր հանէր զոգին ոգի զոգւով ածէր եւ ոչ կարէր բանիցն տալ պատասխանի մինչեւ յերեկոյ Ապա իբրեւ երեկոյ եղեւ թողին զնա մագիստրիանոսքն ի վկայանոցին եւ գնացին ի քաղաքն ի վանս իւրեանց Եւ սոտեստէսն փակէր զդուրս վկայանոցին եւ ի կողմն եղեալ յիւրում տեղւոջն յանկարծակի դարձեալ երեւեցաւ նմա զի բացան դրունք վկայանոցին եկին կուտեցան եւ լի եղեւ վկայանոցն նոքիւն վկայիւք Եւ ելանէին միմեանց ընդ առաջ մեծաւ ուրախութեամբ եւ տային միմեանց ողջոյն ապա արկանէին զաթոռս իւրաքանչիւր կարգաւ յօրինեալ բոլորէին կարգէին ի նստել Ապա գային սուրբքն Սարգիս եւ Թէոդորոս երկոքեան ի գործոյն յոր առաքեալ էին եւ մտանէին ի ժողովս սրբոցն Ապա հայեցան բազմութիւն ժողովոյ վկայիցն եթէ Որպէս յոր գործ երթեալ էիք վճարեցէք Պատասխանի տուեալ ասէին թէ Էր իսկ յորժամ ի ձէնջ գնացաք սպանաք զթշնամին ճշմարտութեանն զՎաղէս եւ ի սոյն ժամ առ ձեզ դարձեալ եկեալ եմք աւասիկ առ ձեզ Եւ յարուցեալ գոհանային ամենայն բազմութիւն ժողովոյն զտեառնէ մերմէ Յիսուսէ Քրիստոսէ եւ ինքեանք մեկնեցան յիւրաքանչիւր տեղիս Եւ յահի մեծի լինէր սոփեստէսն մինչեւ յայգ յառաւօտն Ապա իբրեւ այգ եղեւ եկին մագիստրիանոսքն ասեն ցսոփեստն Արի գնասցուք առ կայսրն Նորա պատասխանի տուեալ ասէ Կայսրն մեռաւ արդ մեք առ ո երթիցուք Եւ բազում վիճումն ի մէջ եղեալ նոցա վասն այսր բանի եւ գրաւական եդեալ ի մէջ վասն այսր բանիս մինչեւ յրիս աւուրս Եթէ ոչ ասէ հարցին աւար վաճառք եւ քաղաքք յափշտակեսցին ես եթէ կայցէ նոյն կայսրն գլխատեցայց զի իշխեցի զայս ճառել Ապա թոյլ տային նմա մագիստրիանոսքն մինչեւ յերիս աւուրս եւ յետ երից աւուրցն ստուգեցաւ զրոյցն զի մեռեալ էր կայսրն Ապա յետ այսորիկ արձակեցան ամենայն որ միանգամ ոք կայր ի պատիժս կամ յաքսորս եւ դարձան ուրուք ուրուք որ միանգամ ինչք էին յափշտակեալք Սոյնպէս եւ զկեսարացւոցն հրաման ետուն տալ զիւրաքանչիւր իրաց եւ կոչեցեալ սրբոյն Բարսղի զի զիւրաքանչիւր առցեն եւ ոչ կամէին հուպ լինել Զի թէպէտ եւ ասէր ցնոսա Բարսեղ եթէ ահաւասիկ երաշխաւոր իմ թափեցաւ ձեզ զի ասացի թէ եւ տաց ձեզ ձեռն ի ձեռն ի ձեռս ձեր Եւ ոչ ինչ կամէին ունկնդիր լինել այլ ասէին Այդ ի գանձ տեառն երթիցէ որ դատեցաւ զդատաստանս մեր եւ խնդրեաց վրէժ սուրբ եկեղեցւոյ ուխտի իւրոյ Եւ ոչ ոք ի կեսարացւոց անտի հպեցաւ յարծաթ իւր եւ ոչ մի ոք բայց թողին զայն ի գանձ եկեղեցւոյն Ապա էառ զայն արքեպիսկոպոսն արար աւազանս մկրտութեան կնքոյ տալոյ եւ կան հաստատեալ աւազանքն արծաթիք ի տուն լուսարանին մինչեւ ցայսօր ժամանակի 
Յաղագս դարձի իշխանացն անդրէն յերկիրն Հայոց որք երթեալք էին առ կայսրն Վաղէս զի եկին դարձան առ տէրն իւրեանց Արշակ եւ կամ որպէս տրտմեալ թագաւորին Արշակայ ընդ կայսրն որչափ ինչ վնասեաց ասպատակաւ կողմանց իշխանութեան թագաւորութեան Յունաց Այսոքիկ են իշխանքն որք չոգան ի թագաւորէն մեծէ Արշակայ ի Հայոց աշխարհէն առ կայսրն Յունաց առ Վաղէս Ինքնին մեծ եպիսկոպոսապետն Հայոց Ներսէս եւ մեծ նահապետն մամիկոնեան տոհմին որում անուն Վարդան կոչիւր եղբայր սա մեծի ստրատելատին Հայոց որում Վասակն կոչէր որ դայեակք եւ սնուցիչք էին թագաւորին Արշակայ Եւ ընդ նմա Մեհեն նահապետն Ռշտունեաց եւ Մեհառ նահապետն Անձեւացեաց եւ Գարջոյլ Մաղխազ նահապետն Խոռխոռունեաց եւ Մուշկ նահապետն Սահառունեաց եւ Դեմետ նահապետն Գնթունեաց եւ Կիշկէն նահապետն Բագէնից եւ Սուրիկ նահապետն Հրսիձորոյ եւ Վրկէն նահապետն Հաբուժենից սոքա չոգան դեսպանութեամբ ի սէր միաբանութեան առ կայսրն Վաղէս Իսկ թագաւորն Վաղէս արգել աքսորեաց զմեծ քահանայապետն Ներսէս եւ փոխանակ սորա արձակեաց զերբօրորդիս զթագաւորին Արշակայ զԳնէլ եւ զՏիրիթ եւ գանձս բազումս եւ անթիւս վասն զմիտս հաճել թագաւորին Արշակայ ի ձեռս Վարդանայ եւ որք ընդ նմա էին առաքէր Եկին հասին դեսպանքն երթեալք ի կայսերէն առ թագաւորն Հայոց մեծաց Արշակ եւ մատուցանէին նմա զհրովարտակն կայսերն եւ ընդ նմին գիր տրտնջելոյ եւ ամբաստանութեան Զի գրեալ էր կայսրն զսրբոյն Ներսիսէ առ թագաւորն Հայոց Արշակ թէ նա սպան զորդին իւր զմիամօր վասն այսորիկ արգելաւ աստէն զի մի մեղադիր ինչ լինիցիս ընկալ եւ զպատանեակսդ առաջի զարձակեալսդ զերկոսեան զեղբօրորդիսդ Արշակայ զԳնէլն եւ զՏիրիթն Ունէին եւ զանթիւ կարասի գանձուցն առաջի թագաւորին Իսկ թագաւորն Արշակ իբրեւ լուաւ եւ ետես զայս ամենայն անշնորհ առնէր զտալիսն եւ զբերելիսն կարասոյն Ի ցասումն մեծապէս բարկութեամբ ընդ կայսերն նիւթեաց եթէ զիարդ իշխեաց արգելուլ զայնպիսի այր զմեծ եւ զպատուական զգլուխ եւ զվարդապետ զառաջնորդ աշխարհի եւ զթագաւորութեան միոջ Քարինք բազումք ասէ ի վերայ կայսերն եւ ձեր ի բերելդ քարինք եւ մեր շատ կան ի թափել զատամունս նորա ի տալն եւ ձեր ի բերելդ զմեր վատթարութիւնս յո տարայց արդ այդմ երախտեացդ ես դարձուցանեմ Տայր հրաման Վասակայ իւրում զօրավարին զօր ժողովել զգունդս բովանդակել ելանել հարկանել եւ աւար առնուլ զկողմանս Գամրաց Իսկ զօրավարն սպարապետն Վասակ վաղվաղակի զտուեալ հրամանս նորա կատարէր զզօրս բազումս իբրեւ զերկերոյր եւ զվաթսուն հազարաց ի մի վայր կուտէր հարկանէր աւար առնոյր զկողմանս Գամրաց մինչեւ ի քաղաքն յանկուրացւոց զվեց ամ զմիմեանց զհետ աւերէր զաշխարհ սահմանացն Յունաց Լցան աւարաւ բազմաւ եւ պէսպէս մեծութեամբ բռնութեամբ սաստիւ մեծաւ թշնամութեամբ ընդ կողմանս ընդ այնոսիկ 
Յաղագս Խադայ եպիսկոպոսի բագրաւանդացւոց զոր էր ձեռնադրեալ եւ թողեալ էր Ներսեսի ետեղապահ յիւր տեղի եւ թէ որպիսի այր էր եւ կամ որչափ նշանք կամ զօրութիւնք որ ի նմանէն լինէին կամ թէ որպէս կայր ի ճշմարտութեանն եւ ոչ առնոյր ակն թագաւորին մեծի Արշակայ եւ ընդդիմանայր եւս ընդդէմ նորա վասն անօրէնութեան գործոց ինչ կամ որպէս խնամ տանէր աղքատաց իբրեւ զեպիսկոպոսապետն Ներսէս Այրս այս Խադ բուն էր սա ի Կարին գաւառէ ի գեղջէ Մարագայ ձեռնասուն էր սա եպիսկոպոսապետին Ներսէսի զառաջեաւ իւրով զսա էր սնուցեալ Այլ իբրեւ ի միտս աջողակս եբեր եւ յառաջադէմ եղեւ ի հաւատս եւ հաւատարիմ յամենայն գործս գտաւ իսկ իբրեւ յայնմ եւս առաւել ի պաշտօնն զոր ունէր զսէրն ընդ եկեղեցին Աստուծոյ ապա աղքատաց եւս տեսչութիւն ի սրբոյն Ներսէսէ սմա հաւատացաւ իսկ յայնմ եւս առաւել զբարեխնամութիւն ցուցանէր Ապա եպիսկոպոսապետն Ներսէս յորժամ երթայր յուղեգնացութիւնն յերկիրն Յունաց ձեռնադրեաց զայս Խադ յեպիսկոպոսութիւն Բագրաւանդայ եւ Արշարունեաց եթող զսա իւր փոխանակ ետեղապահ եւ գնաց Իսկ աշխարհ ամենայն Հայոց լեզուին ի գաւառաց գաւառաց կողմանց կողմանց տեղեաց տեղեաց մեծամեծք աշխարհակալք գաւառատեարք նահապետք մեծազգեացք եւ ամենայն ուխտ քահանայութեան ժողովք միաբանական ժողովրդոցն ի սուգ տխրութեան ընկղմեալ էին վասն իւրեանց հօտապետ գլխաւորին զի հեռացաւ ի նոցանէ Իսկ սուրբն Խադ եպիսկոպոսն առ հասարակ աշխարհի տայր հրաման ի պահս եւ յաղօթս մտանել եւ ի խնդրուածս զի դարձ լիցի սրբոյն Ներսէսի Եւ զամենայն ժամանակս որչափ եւ արգելաւ նա անդ համակ խնդրէին պահօք ժողովուրդքն եւ ամենայնի իսկ Խադն առաջնորդէր նոցա ոչ ինչ պակաս քան զիւրեանց բուն զհովուապետն Ներսէս մինչեւ ի գալուստն նորա մինչեւ կատարեաց տէր զաշխարհի խնդրուածս եւ դարձաւ սուրբն Ներսէս ի տեղի իւր Զայնու ժամանակաւ Արշակ արքայ Հայոց ոչ ինչ կարի ի ճանապարհ Աստուծոյ գնացեալ լինէր զի որչափ ի մատաղութեանն հասակին ըստ աստուածային իմաստութեանն գնացեալ լինէր նոյնչափ յաւագութեանն ի լկնութեան ի շաղաշատութեան հատաւ զոր զուրբ հովիւն Խադ բազում անգամ յանդիմանեալ կշտամբէր որում ոչ ինչ անսացեալ լինէր Զայնու ժամանակաւ շինեաց իւր արքայն դաստակերտ մի ի հովիտն անուանեալ ի Կոգ գաւառի Եւ ետ հրաման ընդ ամենայն գաւառս իշխանութեան իւրոյ եւ հրամայեաց կարգել քարոզ ընդ ամենայն տեղիս աշխարհացն հրապարակին իւրոյ եւ ամենայն կողմանս գաւառաց իւրոց լի առնէր հրամանաւն արքունի զի եթէ ոք ումեք ինչ պարտիցի եթէ ոք ուրուք ուստեք ինչ վնասեալ իցէ կամ ոք ումեք ինչ դատ պարտիցի ամենեքեան եկեսցեն ի դաստակերտն շինեսցեն Եթէ արիւնահան ոք իցէ կամ վնաս ուրուք արարեալ իցէ կամ զկին ուրուք տարեալ իցէ կամ պարտապան իցէ կամ ոք զուրուք կարասի ունիցի կամ ոք յումեքէ երկիւղած ինչ իցէ եւ եկեսցէ յայն տեղի դատ եւ իրաւունք մի լիցին Իսկ եթէ ոք ումեք ինչ պարտիցի եւ որում պարտիցին եկեալ յայն տեղին առանց դատի եւ իրաւանց կալցին եւ ի դուրս տարցեն Իբրեւ ել հրաման յարքայէն ժողովեցան այնուհետեւ յայն տեղի ամենայն գողք եւ աւազակք արիւնահանք սպանողք սուտք եւ մարդելոյզք վնասակարք գանձահատք զրկողք ստադատք զրախօսք զերփողք յափշտակողք ժլատք Բազում վնասս վնասս առնէին եւ անդր անկանէին բազում կանայք զարս թողուին եւ անդր անկանէին բազում արք զիւրեանց կանայս թողուին եւ զայլոյ կանայս առեալ անդր անկանէին բազում ծառայք զիւրեանց տերանց զգանձս ըմբռնեալ փախուցեալք անդր անկանէին բազում աւանդառուք զաւանդս լի զպահեստս բարձեալ անդ անկանէին գերփէին աւերէին զերկիրն ամենայն Զի թէպէտ եւ կարի յոյժ բազմացաւ աղաղակն դատ չկայր եւ իրաւունք ումեք յարքունուստ ոչ ելանէին Վասն այսորիկ ամենայն մարդ հառաչելով վայէին եւ ասէին ի հաւանել բանիցն իւրեանց այս բանք ըստ այսմ օրինակի պաշտէին առ հասարակ ամենեցուն ասելով թէ իրաւունք մեռան եւ վասն այսորիկ ոչ գտանէին այլ թէ էր եւ կորուսեալ էին ուր եւ էր ջանայաք խնդրէաք գտանէաք Իսկ տեղին աւանանայր քաղաքանայր մեծացաւ բազմացաւ եւ ելից զհովիտն ամենայն Ապա տայր հրաման արքայն Արշակ դնել անուն դաստակերտին յիւրակից անունն Արշակաւան եւ շինեցին եւս անդ ապարանս արքունի Եւ յայնմ հետէ ոչ ինչ երկնչէին ի տեառնէ ամենեւին եւ ամենայն մարդ զրկեալ էր իրօքն այնոքիւք եւ բազմաց կառաչ աղաղակի տրտնջելոյն յաճախեալ բազմանայր Վասն որոյ բազում անգամ ընդդիմանայր նմա եւ յանդիմանէր սուրբն Խադ եպիսկոպոսն մանաւանդ յորժամ ստիպէին զնա թէ եկ ուղղեա սեղան յեկեղեցւոջն յաւանն յԱրշակաւանն Իսկ նա բազում անգամ կշտամբէր եւ յանդիմանէր զթագաւորն Արշակ եւ զամենայն մեծամեծս եւ ցիշխանս Բայց ես ասէ ետեղապահ եմ եւ ոչ ինչ առանց այնորիկ որ թողն զիս հայրն ունիմ իշխանութիւն գործել ինչ Ապա կամեցեալ Արշակ թագաւորն պատուաւ եւ ագահութեամբ կարասոյն մեքենայիւ խաբել զսուրբ եպիսկոպոսն Խադ բազում ոսկի եւ բազում գանձս արծաթոյ եւ բազում նժոյգս զարքունական ձիոյ արքունի օճառովք ոսկիվարաւանդ ապրդմովն տայր նմա պատրել հաճել զմիտս նորա յինքն յանգուցանել Իսկ նա զկարասին զոր առնոյր յարքայէն յանդիման նորա աղքատաց բաշխէր եւ զյանդիմանութիւնն ոչ ինչ թուլացուցանէր մինչեւ հրամանն տայր հալածել զեպիսկոպոսն Խադ ի բանակէ անտի Իսկ նա առ շրջել ընդ աշխարհն կարգել եւ խրատել ուսուցանել եւ դարմանել զաղքատսն որպէս էր նմա յանձն արարեալ սրբոյն Ներսիսի եւ իւր գնացեալ Բազում նշանք եւ արուեստք եւ զօրութիւնք բժշկութիւնք հիւանդաց լինէին ի ձեռս նորա բազում յոյժ առնէր սքանչելիս մեծամեծս Բայց իբրեւ պաշտէր զաղքատսն եւ սպառէր թափէր զամենայն յուրանս եւ զնորամանս եւ զմառանս գինւոյն եւ զկարասս ամենայն մառանացն տայր բաշխել աղքատացն երթայր յայլում աւուր տեսանէր լցեալ ինքնին իբրեւ ի հրամանէ Աստուծոյ եւ դարձեալ օր ըստ օրէ մատակարարէր աղքատացն եւ այնմ ստէպ ստէպ լցեալ լինէր Այսպիսի սքանչելիք մեծամեծք լինէին ի ձեռն առնս այսորիկ էր սա զամանալի անուանի եւ հոյակապ ի մէջ ամենայն Հայոց շրջէր խրատէր եւ ուուցանէր զեկեղեցիս Հայոց ընդ ամենայն տեղիս իբրեւ զիւր վարդապետն զՆերսէս Բայց ի ժամանակեան միոջ եկին գողք եւ գողացան զեզինս եկեղեցւոյն սրբոյ զԽադայ եպիսկոպոսին առին եւ գնացին Իսկ ի միում աւուր աչք կուրացեալ եղեն գողոցն եւ ինքեանք յանիմաստս առ խարխափս եկին ածին ի դուրս սրբոյն Խադայ զամենայն եզինսն Իսկ ինքն սուրբն Խադ ելեալ տեսանէր զնոսա եւ գոհանայր զտեառնէ որ այնչափ վերակացու եւ այցելու եղեւ հաւատացելոց իւրոց Կայր յաղօթս եպիսկոպոսն Խադ եւ բժշկէր զաչս գողոցն եւ հրաման տայր լուանալ զանձն նոցա եւ դնէր ճաշ առաջի նոցա եւ քաջ ուրախ առնէր զնոսա մեծապէս Ապա օրհնէր զնոսա եւ տայր նոցա զեզինսն զոր իւրեանցն էր գողացեալ եւ արձակէր զնոսա զիւրեանց ճանապարհն եւ գնացին Այսպէս բազում համբերութիւնս յամենայն գործս իւր ցուցանէր եւ բազում առնէր նշանս եւ զսքանչելիս Եւ էին նորա երկու դստերք եւ ետ զմինն Ասրկոյ ումեմն կին զկնի աներոյն իւր նա կալաւ զաթոռն Խադայ 
Յաղագս որ ինչ իբրեւ դարձաւ սուրբ կաթուղիկոսն Ներսէս յերկրէն Յունաց թէ որպէս կշտամբէր զարքայն կամ որպէս լինէին նշանք ահագինք ի վերայ աւանին Արշակաւանի եւ սատակեցան առ հասարակ յանկարծօրէն ամենայն բազմութիւն մարդկան որք յայնմ տեղւոջ էին Այլ իբրեւ սատակեցաւ կայսրն դարձան ամենայն հովիւքն եպիսկոպոսքն որք աքսորեալք էին եւ կեցեալք էին յիւրաքանչիւր քաղաքս Յայնժամ դարձաւ եւ սուրբ կաթողիկոսն Ներսէս յանապատ ի կղզւոյ անդի ուր էր զնոսա արգելեալ եւ համաշխարհի էին խնդրուածք միւսանգամ աշխարհի շնորհեցաւ Իբրեւ եկն յաշխարհն Հայոց ընդ առաջ երթային նմա ի գաւառաց գաւառաց եպիսկոպոսք հանդերձ իւրաքանչիւր ժողովրդովք եւ նախարարք ամենայն եւ ամենայն գաւառակալք Եւ բերէին առաջի նորա զիւրաքանչիւր հիւանդս եւ բժշկէր զնոսա ուր եւ բազում իսկ եւ կարի յաճախէր գոհութիւն ի փառս Աստուծոյ եւ ամենայն մարդիկն առ բազում գութ հովուապետին համարէին զանձինս իւրեանց թէ ինքեանք իբրեւ զնոսա ի գերութենէ դարձեալ իցեն Եւ առնէին ուրախութիւն բազում հոգեւորս մեծաւ ցնծութեամբ Համաշխարհ ամենայն ոք իւրաքանչիւր տեառն Աստուծոյ զեդեալ ուխտս կատարէին որ ի վերայ հոգեւոր գանձին հայրապետին որ առաւ նոցա եւ կատարեաց նոցա զխնդրուածս նոցա եւ զորբութիւն սրտառութեան անձանցն սրտկեղ ցաւոցն սրտաբեկութեանն միւսանգամ սիրով գթով վարդապետութեամբ հոգեւոր հարբն մխիթարեաց զամենեսեան Ամենեքեան ի դժնէ տրտմութենէն զուարթացեալք յուրախութիւն դառնային Ինքն իսկ թագաւորն Արշակ երթայր ընդ առաջ նորա մինչեւ ի կողմանս Բաքասերոյն եւ անդի մեծաւ զուարթութեամբ դարձան Եւ սկսան նորոգել եւ պայծառանալ վարք աշխարհի եւ կարգացն եւ օրինացն եկեղեցեացն Այլ իբրեւ եկն հայրապետն Ներսէս ի Հայս ի վերայ հասանէր իւրում ետեղապահին սրբոյն Խադայ զի էր կացեալ ի ճշմարտութեան եւ յուղղութեան եւ գնացեալ էր զճանապարհս տեառն Աստուծոյ եւ ոչ էր թիւրեալ յաջ կամ յահեակ բազում գոհութիւնս մատուցանէր Աստուծոյ զի զԽադ զհոգեւոր որդեակն իւր եգիտ ըստ կամացն որպէս ինքն կամէր զնա անձկով տեսանէր Այլ յորժամ լսէր ի Խադայ զամենայն զանօրէնութիւնսն չարութեանն ծուռ գնացիցն թագաւորին տրտմէր լայր ողբայր եւ կոծէր մեծամեծ հեծեծանօք մանաւանդ վասն քաղաքին Արշակաւանին զի անօրէնութեամբ եւ չարութեամբ եւ յափշտակութեամբ շինեցաւ բազում մեղօք Ապա սուրբ հայրապետն Ներսէս մտանէր առ թագաւորն խօսէր ընչ նմա եւ ասէր եթէ Ընդէր մոռացար զտէր եւ թողեր զպատուիրանս նորա զարարիչն որ զամենայն յոչնչէ արար որ հայրն է որբոց եւ դատաւոր այրեաց որ վասն մեր էջ յաղքատութիւնս որ ոչ թողու զաղքատս ի ձեռանէ այլ իւրով մարդասիրութեամբն բուծանէ զնոսա այլ Աստուած դատաւոր արդար եւ հզօր եւ երկայնամիտ որ ամենայն տառապելոց ունկնդիր է եւ զարհամարհանս ուրուք ի յանձն ոչ առնու Եւ զիարդ կամ իւ դու ըմբռնեցար արհամարհել զնորա զպատուիրանսն ոչ հայրն քո վասն այսր ամբարշտութեան ի կորուստ մատնեցաւ Արդ դու տակաւին չյիշեցեր զնա որ ոչն յիշեաց զմեղս հօրն քո եւ ետ քեզ զտեղի ունել այս ինքն զաթոռ եւ զթագ հօրն քո եւ սկսար անօրինել առաջի տեառնն Աստուծոյ քո եւ զամբարշտութիւնս եւ զանօրէնութիւնս եւ զնաիրաւութիւնս կարի ի նմանութիւն սոդոմացւոցն պարծանօք յայտնապէս պատմել Եւ երկիր առ հասարակ լան եւ վայեն զրկութեանցն զյափշտակութեանցն որովք դու կամեցար մեծանալ եւ ոչ յագեցոյց զքեզ մեծ եւ բազում թագաւորութեանցն յղփութիւնքն զոր ետն քեզ տէր ամենայնի Քրիստոս Արդ լուր ինձ զոր ասեմս քեզ եւ արա զնա զի մարթասցես շահել զանձն քո եւ ապրեցուցանել զքեզ ի բարկութենէ անտի Աստուծոյ եւ մի թշուառական աշխարհս Հայոց յաղագս քո կորիցէ Այլ ես տեսի տեսիլ զի կորուստ եւ քանդումն յուզեալ խաղացեալ գայ ի վերայ կորստական աշխարհիս Հայոց այսորիկ Արդ հրաման տուր ի բաց քակել զտեղին զայն եւ ցրուեա զմարդիկն զոր ժողովեցեր զի երթիցեն ցրուեսցին սփռեսցին յիւրաքանչիւր տեղիս եւ երթիցեն տացեն իրաւունս ում զինչ եւ պարտիցին զի մի դու ի խորս չարեաց բարկութեանն անգանիցիս կորիցես Եւ վասն մեղացն զոր գործեցեր հրաման տացուք ամենայն աշխարհի ընդ քո ի պահս եւ ի խնդրուածս լինել եւ մեք հանդերձ քեւ յապաշխարութիւն մտցուք ո գիտէ թողու տէր զքո զայդ զանհնարին զմեղսդ գործեալ Եթէ տեղւոյն ինչ կարի այդչափ ցանկացեալ ես ես ինքն ինձէն զնա արդարութամբ շինեցից եւ շէն կալայց առաջի քո Իսկ թագաւորն ծաղր առնէր զբանսն կաթողիկոսին եւ մկթայր զնորա զասացելովքն Իսկ նա միւսանգամ բարկացեալ կրկնեալ ասէ Գիտես ով թագաւոր վասն այսր ամենայնի ասացեալ է կանխասացութեանն ամենայն բերանովք մարգարէիցն եթէ Վայ որ շինէ զտուն իւր եւ ոչ արդարութեամբ եւ զվերնայարկս իւր եւ ոչ իրաւամբքե եթէ Յառակ առցին ողբքն եւ ասասցեն եթէ վայ որ ագահեսցէ զագահութիւն անձին իւրում որ ոչ է իւր զի եթէ տունք գեղեցիկք իցեն եւ մեծամեծք իցեն սակայն յաւեր դարձցին զի մի ոք բնակիցէ ի նոսա մարդ այլ ճարակ հօտից լիցի եւ դադարք գազանաց եւ որջք գազանաց եւ որջք բորենից եւ ճագարաց եւ աղուեսուց բոյն խորդոց եւ ագռաւուց եւ անդք սահմանակցաց վասն այդորիկ աւերեսցին գործք ձեռաց քոց եւ մի շինեսցին եւ միանգամայն սատակեսցին ամենայն անօրէնքն բնակեալքն ի նմա եւ եղիցին դադարք եզանց եւ ճարակք ցռոց եւ աղուէսք մուտ եւ ելս խաղասցեն յարկս նոցին եւ մի շինեսցին եւ մի եւս բնակեսցեն մինչեւ ցյաւիտեանե Եւ զայս ամենայն խօսեցաւ հայրապետն Ներսէս եւ գնացեալ ի թագաւորէն ելեալ շրջէր ընդ գաւառս գաւառս աշակերտութեան ուղղել կարգել եւ հաստատել զեկեղեցիսն յամենայն գաւառս Հայոց Եւ յետ երից աւուրց անցանելոյ բանիցն ասացելոց ի վերայ որ խօսեցեալ եղեն ի բերանոյն երանելոյն Ներսէսի մատնեաց տէր զգեւղաքաղաքն զԱրշակաւանն ի ձեռս հարուածոցն Եւ սկսաւ հարկանել զոր չարակեղն իմն կոչեն իսկ կէսքն ժանդ անուանեն ելանէր ի վերայ մարդկանն եւ անասնոցն Ոչ աւելի եղեւ հարուածոցն ի վերայ նոցա քան զերիս աւուրս յերկարեցաւ զի անմարդեցաւ քան զքսան հազարք սատակեցան երդք մարդկան ոչ մնաց ի նոցանէ եւ ոչ մի զի առ հասարակ սատակեցան կոտորեցան յանկարծօրէն քանդեցան զի միահաղոյն եկն սատակումն ի վերայ նոցա Եւ յետ այսորիկ ինքնին թագաւորն ելանէր ի խնդիր հայրապետին Ներսէսի եւ գտեալ խնդրէր ի նմանէ զի մատուսցէ աղօթս վասն նորա զի մի գուցէ եւ նա սատակեսցի քանզի կարի զարհուրեալ էր Ապա խօսել սկսանէր եպիսկոպոսապետն Ներսէս ընդ թագաւորին եւ ասէր Զի այժմ յաշխարհիս յայսմիկ վասն զի արդարք եւ մեղաւորք զոյգ հասարակ խառն են վասն արդարոցն խնային մեղաւորք առ ժամանակ մի եւ ապրին եւ յերկարին յաշխարհիս վասն նոցա կենացն եւ նոքա ի պատճառս նոցա Զի որոմն սերմանեալ թշնամւոյն ի վերայ սուրբ բուսոյն սերմանն ցորենոյն ընդ նմին զոյգ հասարակ բուսեալ են խնային վասն ցորենոյն սրբութեան եւ բոյս աղտեղութեանն որոմնն զի մի գուցէ մինչ զորումնն քաղահան արարեալ խլիցեն խլիցի ընդ նմա եւ ցորեանն Վասն այնորիկ առ ժամանակս վայելեն ի դարմանոյ ցորենոյն եւ որոմն ընդ նմին ի ցօղս եւ յանձրեւս եւ յոռոգմունս եւ ի ջերմութիւնս խարակեալ եւ ի հեշտ արեւս արեգականն Այսպէս այս լինի մինչեւ ի ժամանակս հնձոց մինչեւ եկեսցէ ժամանակն յորժամ հնձեսցի ցորեան արմտեացն զայն ի շտեմարանս արքայութեանն ժողովեսցեն եւ զորոմն յայրումն յաւիտենական հրոյն որ է ինքն հունձք կատարած ժամանակաց յորժամ Որդին Աստուծոյ եկեալ հասանիցէ եւ տացէ հրաման երկնաւոր մշակացն ընդ նմա իջելոց ի վերուստ ի գերեզմանացն հնձել զամենայն ննջեցեալսն յարուցեալս Արդ այնուհետեւ ընդրութիւն առնիցէ զարդարսն նման ցորենոյ ընդ ինքեան յարքայութիւնն իւր ընդունիցի եւ զմեղաւորսն որոման նմանեալս յանշէջ ի յաւիտենական ի հուրն հրամայիցէ արկանել Արդ այժմ ժամանակն հնձոց չեւ եւս էր դու կանուխ քաղահան որոմանն ի ցորենոյն արարեր եւ կանուխ զորոմնն ի մի վայր առանց ցորենոյն ժողովեցեր վասն այդորիկ յայնժամ կանխեաց հուրն անխնայ յարձակեցաւ այրել զամենայն որոմնն ի մի վայր ժողովեալս ի միում վայրի գտեալս միահաղոյն վաղճանեաց Այլ այր դու տես զանձն քո զի մի եւ դու կորիցես եւ աշխարհս վասն քո Իսկ թագաւորն ի գուճս հարեալ մեծաւ աղաչանօք եւ բազում աղօթկերօք աղաչէր թագաւորն հաշտել ընդ նմա եւ եդ ուխտ զի այլ ոչ եւս երբէք անցցէ զբանիւք նորա 
Յաղագս Հայր մարդպետին յորժամ եկն էջ ի գաւառն Տարօնոյ եթէ զիարդ եկն ել ի տեղի աղօթիցն Աշտիշատ կամ զիարդ դատապարտեալ գնաց անտի յիւրոյ բերանոյն ի խօսիցն կամ զիարդ անկեալ մահուն պարտ եղեալ սատակեցաւ ի Շաւասպայ արծրունւոյ Եւ էր մարդպետն Հայր այր չար եւ ժանտ բարոյիւք անօրէն եւ անիրաւ քան զառաջին Հայր անուն մարդպետսն Սա կոտորեաց զամենայն ազգս նախարարացն ի ժամանակս թագաւորութեանն Տիրանայ արքայի եւ սոյնպէս առ թագաւորութեամբն Արշակայ եւս չար քան զառաջինն գործել չար առ ամենայն մարդ Արդ ելանէր սա շրջէր ընդ մարդպետութիւնն իւր ապա եկն էջ Հայր մարդպետ ի գաւառն Տարօնոյ ընդ իւր գեւղսն տեսանել Զայնու ժամանակաւ սուրբն Ներսէս շրջէր ընդ իւր ձեռական իշխանութիւնսն զի հնգետասան գաւառ զայն ձեռական իշխանութեան ունէին իբրեւ սեպհական ի բնմէ առանձին առոշոգի նոցա էր կարգեալ Եւ յայն գաւառ գլխաւոր գաւառք այս էին Այրարատ Դարանաղէ Եկեղեաց Տարօն Բզնունիք Ծոփք եւ որ ընդ մէջ նոցա եւ որ շուրջ զնոքօք Եկն էջ եւ Հայրն մարդպետ զիւրով իշխանութեամբն շրջել ապա եկն եւ սուրբ կաթողիկոսն Ներսէս յառաջին տեղին ուր նախ էր զեկեղեցին շինեալ ի Գրիգորէ եւ զվկայարանսն սրբոցն զվկայիցն եւ անդ զյիշատակս սրբոցն կատարէր Ապա դէպ եղեւ անցանել Հայր մարդպետին առ տեղօքն ցանկացաւ ելանել ի սուրբ տեղիսն Աշտիշատու կալ յաղօթս եւ առնուլ ողջոյն ի սրբոյ եպիսկոպոսապետէն Ներսէսէ Ապա իբրեւ կային յաղօթս ետուն ողջոյն հրաման տայր սուրբ հայրապետն Ներսէս եկելոցն ճաշ պատրաստել Եւ մինչ դեռ նոքա պատրաստէին ինչ ըստ նմա արժանի աւագօրէն սպաս նա ելանէր յեպիսկոպոսական կայենէն յապարանիցն մինչեւ ի վկայարանս սրբոցն ի մեծ եւ ի գեղեցիկ հրապարակին զերթեւեկս առեալ շրջէր զճեմս առեալ Ապա տեսանէր զգեղեցկութիւն վայրացն զնիստ շքեղութեան ի բարձրաւանդակ տեղեացն եւ զնայեացն ի խոնարհ զի կարի վայելուչ էր տեղին եւ չարակնեաց Ապա եմուտ բազմեցաւ յուտել եւ ըմպել Իսկ յորժամ արբեցաւ սխաղակեցակ սկսաւ ներքինին խօսել բանս հպարտս եւ ամբարտաւանս յարբելեաց դնէր թշնամանս Տրդատայ արքայի ի մեռեալս եւ կանդանեացն ի կեանս ազգի եւ տակի եւ տոհմի արշակունեաց թագաւորացն Հայոց Զիարդ ասէ զայսպիսի տեղիս կանանցահանդերձ մարդկան տուեալ է եւ ոչ արանց Եւ զսուրբ տեղեօքն քամահեալ արհամարհէր եւ ասէր եթէ զայս տեղիս ի բաց քակեմք զի աստ պարտ է շինել զապարանս արքունի Եւ թէ ես Հայր մարդպետ կենդանի իցեմ եւ առ թագաւորաւն հասից ասէ որ ինչ աստ իցէ զայն ի բաց փոխեցից եւ որ աստ իցեն զնոսա հանից եւ զտեղիս արքունի սենեակ կազմեցից Իսկ սուրբ եպիսկոպոսապետն յորժամ լսէր եւ ասէ եթէ տէր մեր Յիսուս Քրիստոս որ ընտրեաց նախ զայս տեղի դնել զանուն իւր աստ որոյ անունն առ հասարակ ընդ ամենայն տեղիս փառաւորեալ է Հարբն եւ սուրբ Հոգւովն հանդերձ որ պատուիրեաց մի ամենեւին յայլոյ ինչ ակն դնել կամ ցանգալ իսկ որք ժլատեալք ի նորա նուէրսն բերեն աչս եւ այնմ ցանկան վասն այսորիկ նա մի հասցէ առ այն որով սպառնացաւն այլ խափան լիցի իւր յառաջեւ նմա բազում մակարդ մեղացն իւրոց գործելոց Ապա գնայր մարդպետն Հայր ի սուրբ տեղեացն եւ էջ յափն գետոյն հոսանացն Եփրատու ի հովիտսն թանձրախուռն անտառին ի գետախառնունսն երկուց գետոցն ի թաւութ խարձիցն մամխեացն որ ի տեղւոջն ի հնոցն իմն շինած քաղաք զոր շինեալ Սանատրուկ արքայի որում անուն տեղւոյն Մծուրք կոչի Արդ իբրեւ եկն եհաս յայն տեղի ապա յուզեցաւ դատաստան բարկութեան ի տեառնէ ի վերայ անօրէնն Հայրի եւ իւրոց գործոցն եւ բանիցն խօսելոյ Ապա մատնեցաւ նա ի ձեռս առն միոյ որոյ անուն Շաւասպ կոչէր մնացորդ ազգին Արծրունեաց Մինչդեռ նստէր նա ի կառս եւ երթայր զճանապարհն եկն Շաւասպն սկսեալ պատմել մարդպետին սուտ ի քմաց իւրոց եւ ասէ Արջ մի տեսի սպիտակ իբրեւ զձիւն Եւ հրապուրեաց զմարդպետն իջանել ի կառաց անտի եւ հեծանել ի նժուգի եւ մտեալ պառակէին մայրեացն Իսկ իբրեւ ընդ թաւութսն անկանէին զկնի եղեալ սակաւ մի Շաւասպն յետսագոյն մնացեալ յետոյ յառաջ նետիւ հարկանէր զմէջ ներքինւոյն Հայրի անդէն թափ հանեալ զնետն եւ անդ յերկիր անգեալ սատակեցաւ Եւ առն Աստուծոյ ասացեալքն հուպ ընդ հուպ վաղվաղակի կատարեցաւ զի ամենեւին բան ի գետին ոչ անկանէր առն Աստուծոյ 
Յաղագս անօրէնութեան թագաւորին Արշակայ թէ որպէս եսպան զորդի եղբօր իւրոյ որում անուն Գնէլ ի քսութենէ չարութենէն Տիրիթայ կամ որպէս յանդիմանեալ եղեւ յառնէն Աստուծոյ ի Ներսիսէ կամ որպէս զմեւս եւս եղբօրորդին Տիրիթ կամ որպէս զկինն Գնելայ արար իւր կին կամ որպէս էած իւր կին ի Յունաց զՈղիմպին կամ որպէս երէցն Մրջիւնիկն մահուան դեղովն զնա ընդ օրէնսն սպանանէր խորհրդով Փառանձեմայ Զայնու ժամանակաւ էր դուստր մի գեղեցիկ Անդովկայ ուրումն մի ի նախարարացն նահապետին Սիւնեաց որում անուն Փառանձեմ կոչէր զորմէ կարի անուանեալ էր գեղեցկութեամբ եւ պարկեշտութեամբ Ապա Գնէլ պատանեակն եղբօրորդին արքային էառ զնա ի կնութիւն իւր Եւ համբաւ գեղեցկութեան աղճկանն ընդ վայրսն տարածեցաւ եւ համբաւ գեղոյ նորա յաճախեալ բազմանայր եւ հնչէր Ապա առ համբաւ ցանկութեան անուանն տրփեալ լինէր մին եւս հօրեղբօրորդին Գնելոյ որում անուն Տիրիթ կոչէր Վասն որոյ անգանէր ի գաղտագողօնս մինչ զի զնուն իւր տեսանել կարասցէ Եւ յորժամ կարացն տեսլեանն որում ցանգայր այնուհետեւ հնարս խնդրէր առն կնոջն կորստեան ո գիտէ զկնի նորա նմա հնար լիցի յափշտակել Ապա Տիրիթն ի հնարս նենգութեան մտանէր եւ բազում վարձէր իւր օգնականս եւ սատարս որով զիւր չարախօսութիւնն յառաջ վարել կարասցէ Եւ քսիս ստութեան զԳնելոյն նենգութեամբ առ թագաւորն Արշակ մատուցանէր թէ Գնէլ թագաւորել կամի եւ զքեզ սպանանել եւ ամենայն մածամեծք եւ նախարարք եւ ազատք սիրեն զԳնէլ եւ ամենայն աշխարհիս նախարարք կամին զտէրութիւն նորա ի վերայ իւրեանց առաւել քան զքո Արդ ասեն գիտեա եւ տես արքայ զինչ գործեսցես որպէս եւ կամիս զիարդ մարթասցիս ապրել Եւ այսպիսի բանիւք գրգռէին զթագաւորն Արշակ մինչեւ հաստատէին ի միտս թագաւորին զիւրեանց ասացեալսն Ապա ոխացեալ թագաւորն ընդ պատանեկին Գնելոյ եւ բազում անգամ հալածական առնէր զնա եւ նիւթեալ լինէր նենգութիւն բազում ժամանակս Ապա զնաւասարդաց ժամանակօքն առնէր խորհուրդ թագաւորն Արշակ կոչել առ ինքն զպատանեակն Գնէլ եւ սպանանել Ապա առաքէր զՎարդան զեղբայր սպարապետին զնահապետ ազգին մամիկոնեան տոհմին զի մեծաւ երդմամբ եւ նենգութեամբ կոչեր կարասցէ զի մի խորհուրդն յայտնեսցի գուցէ փախիցէ եւ ապրիցի այլ զի պատրանօք եւ հրապուրանօք ածիցէ մինչեւ ի տեղին մահուն Եւ էր բանակ թագաւորին ի Շահապիվանի ի բուն բանակի տեղսն Արշակունեացն ի ներքոյ Սիւնեացն եւ ի վերայ ասպարիսացն Եւ առաքեալ զՎարդանն զմեծ նահապետն յարքայէն Արշակայ եկն եգիտ զպատանեակն Գնէլ ի մօտաւոր տեղւոջն այս ինքն ի գեւղն Առաւիւտոց անուանեալ Մեծաւ ուխտիւ եւ բազում պատրանօք զպատանեակն Գնէլ հանդերձ իւրով կնաւն եւ դրամբն հաւանեցուցանէր երթալ հասանել ի բանակն արքունի իբրեւ այն թէ ի մեծարանս ինչ զնա կոչիցէ թագաւորն բազում խնդանօք տարեալ հասուցանէր եթէ թագաւորն Արշակ ոչ կամեցեալ զտօնս նաւասարդաց առանց քո անցուցանել զի հաճեալ եւ քաղցրացեալ է ընդ քեզ վասն զի ըստ բանից չարախօսացն ոչ ինչ գտաւ ի քեզ չարութիւն եւ եհաս ինքն ի վերայ զի զուր այժմ ատէր զքեզ որ ի նմանէն մեծ սիրոյ արժանի ես Ապա չուեաց ամենայն կազմութեամբն իւրով Գնէլ երթեալ հասանէր ի բանակն արքունի զգիշերն ամենայն բազում փութով տագնապաւ Վասն զի վաղիւն հասելոյ առաւօտուն օրն լուսանայր կիւրակէն Եւ յայնմ աւուր տօն դիպեցաւ յիշատակի մեծին Յովաննու որ ի Գրիգորէ եւ ի Տրդատայ յաւանին Բագաւանին կարգեալ էր Ապա յայնմ յիշատակ աշխարհաբնակք մարդկան որ ժողովեալն էին եւ բազում եպիսկոպոսք որ յայլոց գաւառաց եւ ապա մեծ եպիսկոպոսապետն Ներսէս փոխանակ իւր յղեաց զիւր աթոռակիցն զԽադ եւ զիւր արքիդիակոնն եպիսկոպոսին որում անուն Մուրիկ կոչէր զի երթիցեն նոքա պէտք զինչ եւ իցեն ժողովոյն ընդ նորա վճարեսցեն Եւ ինքն անդէն մնաց յարքունական բանակին զի զնոյն հաղորդութեանն եւ անդ կատարեսցեն Եւ յայնմ գիշերի ցայգապաշտօն մեծ եղեւ ի բանակին առ կաթողիկոսին Իսկ իբրեւ առաւօտն ծագեաց հասանէր վաշտն Գնելոյ ի բանակն արքունի եւ մինչ Գնէլն արքունական բանակին լինէր միջամուխ ազդ լինէր թագաւորին եկն նորա Ապա ելանէր հրաման յարքունուստ արտաքս ունել եւ տանել սպանանել Եւ մինչ դեռ գայր նա ընդ բանակամէջն եւ էր հեծեալ յերիվարին իւրում իբրեւ մերձ եղեւ ի հրապարակն արքունի եւ անդ ի յարքունուստ հասանէին բազում սպասաւորք վառեալք սուսերաւորք նիզակաւորք վաղրաւորք սակրաւորք սունաւորք եւ սպարակիրք հետեւակք որք մատուցեալք բուռն հարեալք ընկենուին յերիվարէ անտի զպատանեակն Գնէլ եւ ձեռն յետս կապէին զնա եւ առեալ գնային ի տեղի կառափելոյն Եւ քանզի կին նորա եկեալ էր ընդ նմա ժանուաւ ի նմին ի նորին վաշտու էր ընդ առն իւրում Իսկ իբրեւ տեսանէր թէ կալան զայր իւր եւ կապեցին վաղվաղակի ընթացաւ յեկեղեցախորանն ժողովուրդն ուր պաշտօն մարդկան բանակին առ Աստուած կատարէր մինչ դեռ առաւօտին աղօթքն մատչէին եւ անդ Ներսէս մեծ եպիսկոպոսապետն Իսկ կինն հասեալ առ արքեպիսկոպոսապետն գոյժ արկանէր նմա զիւրոյ առնն տարապարտ կորուստն ճչեալ մեծաձայն Վաղ հասիր ասէ դեռ զամուսինն իմ զուր առանց վնասու եւ յանցանաց խողխողեն Իսկ նորա խափանեալ զպաշտօնն ընթանայր ի խորանն արքունի հասեալ ի դրացն ի ներքս առ թագաւորն անգանէր Իսկ թագաւորն իբրեւ տեսանէր զմեծ քահանայապետն գիտացեալ զբարեխօսութիւն համոզելոյն վասն առնն մահուանն զի մի մեռցի յայնժամ թագաւորն զիւր սամոյրսն զգլխովն ածեալ ի փոյթ կնջանն մտեալ զիւր դէմս երեսացն ծածկէր քնոյ պատճառ եղեալ զի զնորա բանսն մի լուիցէ Իսկ սուրբ Ներսէս մատուցեալ բուռն հարկանէր զթագաւորէն խօսէր ընդ նմա եւ ասէր Թագաւոր յուշ լիցի քեզ քո տէրն որ վասն մերոյ սիրոյ խոնարհեցաւ յիւրմէ ի բնական բարձրութենէն եւ եղեւ եղբայր ծառայութեան մերոյ անարժանութեանս ոչ վասն այլ իրիք այլ զի լիցի վարդապետ սիրոյ զի մեք խնայելով ի միմեանս նայեցեալ յաստուածեղէն վարդապետն զմիմեանս սիրեսցուք երկեղիւ զի մի միմեանց վնասել իշխեսցուք Իսկ եթէ դու ի քո եղբայր եւ ի ծառայակիցն եւ յընկերակիցն եւ ի հարազատն ոչ խնայեսցես որ կամօքն եղբայրացեալ է մեզ տէրն ի քեզ ոչ խնայեսցէ Զի նա մեզ այսպէս ասաց Որ ձեզ լսէ ինձ լսէ եւ որ զձեզ ընդունի զիս ընդունի եւ որ զձեզ անարգէ զիս անարգէե Եւ որ այժմ դեռ մեւք ընդ քեզ խօսի լուր Քրիստոսի զի մի կորիցես դու գուցէ անկեալ ի թագաւորութենէդ քումմէ կենդանւոյն միայն շրջիցիս եւ ոչ ոք քեզ օգնիցէ Այլ այժմ լուր Քրիստոսի եւ խնայեա յանձն քո մի հեղուլ զարիւն եղբօր քո հարազատի սպանանել զարդարն ի տարապարտուց յանխնայ Իսկ թագաւորն սալացեալ ոչ ինչ լսէր զերեսսն վտաւատօքն ծածկեալ ոչ բանայր եւ ոչ կամէր առնել բանիցն պատասխանի այլ ընկողմնեալ պատեալ ծածկեալ կայր ի գահոյսն զի եւ շարժել անգամ ոչ տղէր Իսկ մինչ դեռ նա զայս եւ այսպիսի բանս ողոքոյ ընդ թագաւորին խօսէր գայր արտաքուստ դահճապետն Երազմակ մտանէր ի խորանն արքունի սկսանէր պատմել զի ի գլուխ հանի կատարեցի ասէ զամենայն զհրամանս արքունի առի գնացի զԳնէլ տարայ մինչեւ յորմ Սիւսին սպանի եւ անդէն թաղեցի Ապա խօսել սկսանէր սուրբն Ներսէս եւ ասէր Արդարեւ իսկ իբրեւ օձի քարբի զի խնու զականջս իւր զի մի լուիցէ նա զձայն թովչի ճարտարի եւ մի առցէ զդեղ ի դեղատուէ իմաստնոյ սոյն օրինակ եւ դու խցեր զականջս եւ կափուցեր զլսելիս զի մի լուիցես զօգտակարս բարբառոց զաստուածեղէն բանիցն խրատուն այլ զգազանաց առեալ զբարուցս սկսար լինել մարդախանձ Վասն այնորիկ որ ի վերայ նոցա ասացաւ լիցի այն ի վերայ քո որպէս ասէն Աստուած փշրեսցէ զատամունս նոցա ի բերանս նոցա եւ զժանիս առիւծուց խորտակեաց տէրե Վասն զի ընդդէմ դարձար հրամանին Քրիստոսի տեառն քո վասն այնորիկ անարգ լիջիր դու իբրեւ զջուր հեղեալ եւ ի լարել աղեղան սորա տկարասջիր Եւ կոծանումն որ բերանով մարգարէին ածի ի վերայ ձեր ըմպել ազգիդ Արշակունեաց զյետին բաժակն արբջիք արբեսջիք եւ կործանեսջիք եւ այլ մի եւս կանգնեսջիք Եւ անսպառ ժամանակին հրոյն սպառնալիք հասանիցեն ձեզ ի տեառնն գալստեանն եւ անկջիք ի խաւարն եւ մի եւս տեսջիք զարեւ փառաց Որդւոյն Աստուծոյ Այլ դու Արշակ փոխանակ զի զգործս Կայէնի գործեցեր զանէծսն Կայէնի զգեցջիր անկջիր կենդանւոյն ի թագաւորութենէդ քումմէ եւ չարչարեսցիս առաւել քան զՏիրան զհայրն քո եւ դառն մահուամբ զկեանս քո յերկրէս մեծ նեղութեամբ վճարեսջիր Եւ զայս ամենայն խօսեցեալ ընդ թագաւորին քահանայապետին մեծին Ներսէսի գնաց ի թագաւորէն եւ այլ ոչ դարձաւ անդրէն յայն բանակ Իսկ զպատանեակն Գնել առնուին գնային մօտ ի Սիւսն արքունի եւ անդէն կառափէին ի սարակ լերինն որում տեղւոյն Լսին անուանեալ է մօտ յորմածս արգելոցացն որսոյն էրիոցն ընդդէմ մուրտաստանին աղբերացն բազմոցացն արքունի յանդիման բանակետեղ բնին Ապա հրաման եղեւ յարքայէն Ամենայն մարդիկն որ իցեն ի բանակին մեծ եւ փոքր առ հասարակ մի ոք իշխեսցէ չերթալ այլ ամենայն ոք առ հասարակ երթիցեն դիցեն աշխար կոծոց եւ լացցեն զԳնել մեծ սեպուհն արշակունի զսպանեալն Իսկ ինքն թագաւորն գնացեալ ի լալիսն նստեալ լայր զեղբօրորդին իւր զոր ինքն եսպան Երթեալ նստէր մօտ առ դին լայր ինքն եւ տայր հրաման կոծ մեծ եւ աշխար դնել շուրջ զսպանելով դիակամբն Իսկ կինն սպանելոյն Փառանձեմն զհանդերձսն պատառեալ զգէսս արձակեալ մերկատիտ ի մէջ աշխարանին կոծէր ձայն արկանելով ճչէր յողբս արտասուաց յաղիողորմ գուժի առ հասարակ զամենեսեան լացուցանէր Իսկ թագաւորն Արշակ ի լալիսն տեսանէր զկինն սպանելոյն տռփէր եւ ակն դնէր առնուլ զնա իւր կնութեան Իսկ այն որ զնենգութիւն քսութեանց նիւթեաց եւ դաւով ի վերայ իւրոյ հարազատին սպանութիւնս կատարեաց վասն նորին կնոջն արար զայն զի մեծապէս սիրով հարեալ էր ի նմա զՏիրիթն ասեմ որ յառաջագոյն հարեալ ի կնոջն յայնմիկ վասն որոյ զնենգութիւնս սպանութեանցն թագաւորաւն գործեաց Իսկ մինչ դեռ ի նմին կոծն սաստկացեալ էր Տիրիթն սկսանէր ժոյժ չունելոյ տրփանացն Պատգամ յղէր առ կին մեռելոյն ասէ զի Մի կարի զանձն քո աշխատ առներ այդչափ զի այր բարի ես եմ քան զնա ես սիրեցի զքեզ վասն այսորիկ մատնեցի զնա ի մահ զի զքեզ առից ինձ կնութեան Արդ մինչ դեռ կոծ մոլութեան զդիակամբն ջայլէին զայսպիսի պատգամս առաքէր Տիրիթն Բողոք բառնայր թէ լուարուք ամենեքեան զի մահ առն իմոյ վասն իմ եղեւ զի որ ինձ ակն եդ վասն իմ զայրն իմ ետ սպանանել Զհերսն փետէր ճչէր ընդ կոծելն Ապա իբրեւ մեծ իրքն համարձակ յայտնեցան ի լսելիս ամենեցուն եւ ի ձայնարկունքն ամենայն եղեւ նա մայր ողբոցն եւ ձայնարկունքն ամենայն ի ձայն ողբոցն սկսան նուագել զիրսն տրփանացն Տիրիթայ զակն դնելն զքսութիւնն զհնարս մահու նիւթել զսպանումն ձայնիւքն մրմնջոցն ի վերայ սպանելոյն ի մէջ կոծոյն բարբառէին գեղգեղեալ խանդաղատութեամբ Ի նուագել իւրեանց ձայնիցն իրքն յայտնեալ հռչակ հարկանէր Զոր իբրեւ լուաւ թագաւորն Արշակ եւ եհաս ի վերայ իրացն զարմացեալ լինէր արմանայր ընդարմանայր ստրջացեալ ի միտ առնոյր զիրսն Ապա խօսել սկսանէր թագաւորն ծափս զծափի հարեալ մեծաւ զղջմամբ ընդ իրսն զոր գործեաց ասէ Վասն զի կնոջն Գնելոյ զանարժան սիրով հարաւ Տիրիթն առ այնմ զչարիսն նիւթեաց զքսութիւն զմահուն գոռութիւն զուր եւ տարապարտ եւ զմեզ եւս արդար արեանն շաղախեաց վասն իւրոյ պղծութեանն զեղբայրն իւր ետ կորուսանել եւ զանհնարին չարիսն եւ զանէծս որ ոչ անցանեն ետ մեզ ժառանգել Ապա իբրեւ հասանէր թագաւորն յիրացն հաստատութեան ի վերայ եւ ճշգրտէր զիրսն խլխլեալ անսայր բանին առ ժամանակ մի Իսկ իբրեւ զմեռեալն ծածկեցին անդէն ի տեղւոջն յորում սպանաւն եւ աւուրք հարուստ անցին ի վերայ իրացն գործելոց պատգամ յղէր Տիրիթն առ թագաւորն Կամ լիցի ասէ քեզ արքայի զի հրաման տացես զՓառանձեմ կին Գնելոյ թող առից ինձ կնութեան Զոր իբրեւ լուեալ արքային ասէ Արդ հաստատ գիտեմ զոր լուայն թէ ստոյգ է վասն կնոջն իւրոյ եղեւ մահն Գնելոյ Եւ անդէն արքայն մահ խորհէր սպանանել զՏիրիթ եւս փոխանակ ընդ մահուն Գնելոյ Զոր իբրեւ լուաւ Տիրիթ զահի հարեալ յարքայէն գիշերի փախստական լինէր Ապա ազդ լինէր թագաւորին Արշակայ փախուստն Տիրիթայ տայր հրաման թագաւորն Արշակ ազատագունդ բանակին զհետ լինել Տիրիթայն զի իբրեւ հասցեն նմա անդէն ի տեղւոջն սպանցեն Բազումք եւ քաջք զհետ լինէին փախուցելոյն Տիրիթայ ապա երթեալ հասանէին ի գաւառին Բասենոյ ի մէջ մայրեացն ի տեղւոջն յորում հասանէին անդէն զՏիրիթ սպանանէին Եւ յետ այսորիկ էառ իւր Արշակ զկինն սպանելոյն զՓառանձեմն Եւ որչափ սիրէր արքայն Արշակ զկինն նոյնչափ ատեաց կինն զարքայն Արշակ ասելով թէ թաւ է մարմնով եւ թուխ է գունով Ապա իբրեւ կինն ի նա ոչ յանգոյց զմիտս իւր առաքեաց արքայն Արշակ յերկիրն Յունաց եւ խնդրեաց էած անտի կին ի կայսերական տոհմէն ազգաւ զի անուն էր նորա Ողոմպի Եւ ուժգին սիրով սիրեաց զնա եւ նախանձուկս արկանէր նովաւ առաջին կնոջն եւ կինն Փառանձեմ ոխացաւ ընդ Ողոմպին եւ խնդրէր սպանանել զնա Բայց ծնաւ ապա Փառանձեմ թագաւորին ուստր մի եւ կոչեցին զանուն նորա Պապ եւ սնուցին զնա եւ ի չափ հասուցին Եւ իբրեւ ջրթափեաց եւ եղեւ հուժկու ետուն զնա պադանդ ի դուռն կայսերն յերկիրն Յունաց Իսկ Փառանձեմն ի մեծ նախանձու եւ ոխութեամբ գնայր ընդ Ողոմպինոյն եւ խնդրէր սպանանել զնա դեղովք Իբրեւ ոչ ինչ հնարս մեքենայից չկարէր գտանել վասն զի անձինն իւրում կարի զգուշ կայր մանաւանդ ի կերակրոց եւ յըմպելեաց բայց զիւրոց նաժշտացն կերակուրս արարեալ եւ կամ գնոցին պարզեալ զգինի ճաշակէր եւ եթէ ոչ ինչ գտանէին հնարք դեղել զնա մահուան դեղօքն ապա դրան երէց ոմն արքունի որ էր ի ժամանակին յայն որում անուն Միջիւնիկ յԱրշամունեաց տեղեացն ի նահանգէն Տարօն գաւառէն զնա ի բանս արկանէր Փառանձեմն անօրէնն Զանարժանս զանկատար զանջնջելի զչարեացն մեղացն չմոռացական տանջանացն կատարեաց զգործսն զանարժանս զանտես զանլուր այս ինքն ընդ կենաց դեղն զդեղ մահուն խառնելով որ ուրեք երբէք այսպիսի գործք յումեքէ ի վերայ երկրի ոչ գործեցան Ընդ տէրունական ընդ սուրբ ընդ աստուածական մարմինն ընդ հացն օրինաց խառնէին զդեղն սատակման երէցն Մրջիւնիկ անուն տալով յեկեղեցւոջն Ողոմպիայ տիկնոջն ընձեռել զմահուն գործ եւ սպանանէր Ըստ չարեացն կատարելոց զՓառանձեմայն ամենայն չարեօք լցեալ զկամս կատարէր եւ յանօրէնն Փառանձեմայն պարգեւ առեալ չերիցուն զգեւղն ուստի իսկ ինքն էր ի նահանգէն Տարօն գաւառէն որում անուն Գոմկունք կոչին Այլ սուրբ կաթողիկոսն Ներսէս այլ ոչ եւս յաւել տեսանել զերեսս թագաւորին Արշակայ մինչեւ յօրն նորին կորստեան այլ փոխանակ Ներսիսի զՉունակ ոմն անուն եւ կացուցին փոխանակ նորա գլուխ քրիստոնէութեանն եւ էր ստրուկ ի ստրկաց արքունի Ապա հրաման տայր թագաւորն կոչել զամենայն եպիսկոպոս Հայոց աշխարհին զի եկեսցեն ձեռնադրեսցեն զՉունակն ի կաթողիկոսութեան Հայոց Եւ ոչ մի ոք ոչ հաւանեաց գալ բայց միայն Աղձնեաց եւ Կորդուաց եպիսկոպոսք եկին եւ զՉոնակն ձեռնադրեցին ի կաթուղիկոսութիւն ըստ հրամանի թագաւորին Եւ էր Չոնակն այր զգօն եւ ոչ ինչ ունէր լեզու յանդիմանութեան կամ խրատու այլ հաւանեալ էր թագաւորին զինչ եւ նա գործիցէ 
Յաղագս թէ որպէս կամ զիարդ կոչեցեալ եղեւ Արշակ արքայ Հայոց ի Շապհոյ արքայէ Պարսից կամ զիարդ մեծարեցաւ ի նմանէն մեծապէս կամ զիարդ Վասակ մամիկոնեան սպարապետն Հայոց սպանանէր զսորակալ ասպաստանին արքային Պարսից կամ թէ զիարդ Արշակ արքայ աւետարանաւն երդուեալ արքային Պարսից ուխտէր նմա կամ թէ զիարդ ստեաց յետոյ եւ փախեաւ կամ թէ զիարդ արք եւթանասուն զԱստուծոյ պաշտօնեայսն կոտորէր արքայն Պարսից վասն նորա Յայնմ ժամանակի կոչէր առ ինքն Շապուհ արքայն Պարսից զթագաւորին Հայոց զԱրշակ եւ մեծարեցաւ ի նմանէ բազում պատուով եւ մեծաւ փառօք բազում գանձու ոսկւով եւ արծաթով ամենայն մեծութեամբ թագաւորութեանն Եւ իբրեւ զեղբայր որպէս զորդի գրգեալ եղեւ ի նմանէ եւ երկրորդական զմեծ տունն նմա յատրպատական աշխարհին եւ ի միասին ի միում տախտի գահուն ի ժամ ուրախութեանն բազմէին զմիագոյն զմիանշան զհամահանդերձ զարդու Եւ զմիօրինակ զթագն օր ըստ օրէ ինքեան եւ նմա թագաւորն Պարսից զարդ պատրաստէր զոյգ երկոքին ի միասին որպէս զեղբարս հարազատս անբաժինս յղփացեալք էին ի միում ուրախութեան եւ յանպատում ուրախութեան ուրախ լինէին Ապա եղեւ դէպ օր մի յաւուրց եկն եմուտ թագաւորն Հայոց Արշակ շրջել զասպաստանաւ միով զարքային Պարսից իսկ ախոռապետն արքային Պարսից նստէր ի ներքս ի տան ասպաստանին Իբրեւ տեսանէր զթագաւորն ոչ ինչ առ լաւս կալեալ մեծարեաց զնա եւ ոչ ինչ շուքս դնէր նմա այլ եւ անարգանս եւս դնէր թշնամանաց ասելով ի պարսկերէն լեզու թէ այծից Հայոց արքայ եկ նիստ ի խրձան խոտոյ ի վերայ Զոր բանս իբրեւ լսէր սպարապետն զօրավարն Հայոց մեծաց որում Վասակն կոչէր ի մամիկոնեան տոհմէն մեծաւ բարկութեամբ եւ բազում սրտմտութեամբ բարկանայր ի վեր առեալ զսուսերն զոր ընդ մէջն ունէր հարեալ անդէն ի տեղւոջն զախոռապետն արքային Պարսից գլխատէր ի ներքս յասպանի անդ Զի ոչ կարաց լսել եւ ժոյժ ունել զիւրոյ թագաւորին զանարգանս զիւր մահն առաջի եդեալ լաւ հաշուէր բազում անգամ քան զտեառն իւրոյ լսել զվատթարութեան թշնամանս Իբրեւ ի Պարսից աշխարհի էին յայլոց ի տեղի եւ ի նոցուն հրապարակի աներկիւղ եւ անկասկած յանկարծօրէն զայսպիսի զգործ կարաց գործել Իսկ թագաւորն Պարսից յորժամ զայս լսէր բազում շնորհ ունէր զօրավարին Վասակայ ընդ քաջասրտութեանն զարմացեալ եւ ընդ բազում աներկիւղութիւնն Եւ բազում պարգեւաց եւ պատուոյ արժանի առնէր զքաջութիւն եւ զտիրասիրութիւնն գովեալ Վասն այնր իրաց մեծաւ սիրով սիրէր զնա եւ ըստ արժանի իւրում պատուէր զնա մեծարէր զամենայն աւուրս հաշտութեան եւ խաղաղութեանն որ ի մէջ նոցա էր Ապա մինչ դեռ անդէն եւս էր արքայն Հայոց առ արքային Պարսից եւ մեծ սէր էր ի մէջ նոցա եւ մեծ խաղաղութիւն երկնչելով երկեաւ թագաւորն Պարսից Շապուհ եթէ գուցէ ստեսցէ սիրոյն նորա Արշակ արքայ Հայոց եւ լիցի միաբան ընդ կայսերն Յունաց եւ կամ կողաքակ ինչ լիցի ի նմանէ Եւ ոչ հաւատայր նմա թէ պահեսցէ առ նա զմտերմութիւն սիրոյն եւ կացցէ յուխտին միաբանութեան ընդ նմա Վասն այսորիկ երդումն պահանջէր ի նմանէն մինչեւ կարի ստիպեալ բռնադատեաց զնա Հաւանեաց ասէ եւ երդուիր ինձ յօրէնս քո զի մի ստեսցես ինձ Իսկ իբրեւ կարի բռնադատեցաւ եւ ի նեղ անգաւ եւ շտապեալ տագնապեցաւ ետուն հրաման ածել զերիցունս եկեղեցւոյն Տիսպոնի քաղաքի որում անուն գլխաւորին Մարի եւ բերին զաւետարանն սուրբ եւ տայր երդումն արքայն Պարսից Շապուհ արքային Հայոց Արշակայ երդնուլ յաստուածեան աւետարանն զի այլ մի եւս ստեսցէ նմա այլ կացցէ յուխտի նորա եւ պահեսցէ զդաշինս նորա Եւ վասն զի պատգամաւոր իրացս այսոցիկ էր տանուտէրն նահապետն մամիկոնեան տոհմին երէց եղբայր Վասակայ սպարապետին որում անուն Վարդան կոչէր մեծապէս արքայ Շապուհ յակն առեալ սիրէր զնա Իսկ իւր եղբայրն Վասակ զօրավարն Հայոց նախանձ բերէր ընդ երիցու եղբօրն իւրում ընդ Վարդանայ Կամեցաւ խանգար առնել ի մէջ Արշակայ թագաւորին Հայոց եւ փախչել այր ասէր Շապուհ Թէ ձեր սրտի մտօք է տուեալ զերդումն զիարդ կարէր ըստ հաւանութեան ելանել երդմանցն եւ կամ փախչել Այլ ասէ գիտեմ զի կախարդութեամբ խաբեցէք զիս եւ որ ունի զօրէնսն ձեր զնա սիրեցէք եւ նենգութեամբ նմա խորհրդակից եղեալ յինէն փախուցէք եւ կամիք դուք զտէրութիւն Արշակունեաց ի վերայ ձեր եւ զնոյն խնդրէք Եւ երդնու Շապուհ արքայ յարեգակն եւ ի ջուր եւ ի կրակ եթէ ոչ միում մարդոյ որ յայդմ օրէնս քրիստոնէութեան է ոչ տամ ապրել եւ հրաման տայր զամենեսեան տանել սպանանել Եւ տանէին զգլխաւորն նոցա զՄարի երէց եւ զայլ երիցունսն եւ զսարկաւագունսն աւելի քան զեւթանասուն այր ի մի գուբ զամենեսեան զնոսա փողոտէին Եւ զաւետարանն սուրբ յոր երդուաւ թագաւորն Արշակ կապէր պատէր երկաթի սարեօք եւ իւրով մատանեաւ կնքեալ ի գանձտան հրամայէր եւ տայր հրաման պահել զգուշութեամբ 
Յաղագս թէ զիարդ յուզեաց Շապուհ արքայ Պարսից ի վերայ քրիստոնէութեան Այլ ի ժամուն յայնմիկ յորում սպանաւ երէցն Մարին հանդերձ եւթանասւնօքն յարոյց հալածանս մեծ Շապուհ արքայն քրիստոնէութեանն հաւատոց հարկօք եւ պէսպէս վշտօք նեղէր զնոսա եւ հարուածովք բազում Եւ յետ այսորիկ հրաման տայր ընդ ամենայն տեղիս իշխանութեան իւրոյ թէ որ միանգամ զանուն քրիստոնէութեան ունիցի յիշխանութեան իմում զամենայն մարդ միանգամայն հանցեն ընդ սուր սատակեսցեն զի մի գտցի յիշխանութեան իմում որ քրիստոնեայ անուն անուանեսցէ զանձն իւր Ապա բեւրս բիւրուց կոտորէին եւ հազարս հազարաց զի այնպէս տուաւ հրաման ի թագաւորէն զի ամենեւին քրիստոնեայ անուն ի սահմանս նորա մի գտցի 
Յաղագս Վարդանայ մահուն ի թագաւորէն Արշակայ նենգութեամբ իւրոյ եղբօրն Վասակայ սպարապետին Իսկ Վարդանն մամիկոնեան տոհմին տանուտէրն գայր հասանէր հրեշտակութեամբ յարքայէն Պարսից առ արքայն Հայոց Արշակ եւ մատուցանէր զհրովարտակն առաջի նորա Եւ պատմէր նմա ի նմանէ բանս խաղաղութեան եւ զհաշտութեան եւ զերդմանցն հաստատութիւն Եւ տայր պատգամ թէ որ ինչ եղեւն այն ահա թողեալ լիցի վնասն բայց դու յայսմ հետէ կաց յուխտին բանի եւ մի անցաներ ըստ բան երդմանցն քում օրինաց յոր երդուար Ապա թէ ոչ դու գիտես եւ քո օրէնքն որում ստեսն Իսկ Արշակ թագաւորն սիրով ունէր եւ սիրով լսէր պատգամին եւ հաւանէր զասացելոցն Եւ խաղաղութեամբ արձակէր զմեծ նահապետն ի տուն իւր զի երթիցէ հանգիցէ յաշխատութենէն յերկայն ճանապարհէն եւ գնաց Եւ յորժամ եկն նահապետն Վարդան առ Արշակ ոչ դիպեցաւ անդ կրսեր եղբայր նորին Վասակ առ արքայի Ապա յետ այսորիկ եկն Վասակն եւ գրգռէր զթագաւորն ընդ իւրում եղբօրն երիցու ասելով թէ Վարդան է որ մատնէ զքեզ թագաւորին Պարսից եւ կամի կորուսանել զքեզ եթէ ոչ աճապարեսցես վաղագոյն սպանցես զնա դու կորնչիս եւ աշխարհս Հայոց Ապա եւ կին թագաւորին եւս գրգռէր զթագաւորն սովին բանիւք եւ զբանս զօրավարին Վասակայ հաւատարիմ առնէր նմա Վասն զի ունէր նա զոխսն զայն ընդ Վարդանայ զի նենգութեամբ եւ դաւով եւ մեծաւ երդմամբ սա այս Վարդան կոչեաց զԳնէլն զայր նորա յորժամ սպանանէր զնա թագաւորն Արշակ Իսկ կինն զնոյն ոխութիւնս պահէր նմա վասն այնորիկ աւելի եւս գրգռէր կինն թագաւորին ի վերայ նորա մինչ զի եւ զօր գումարեցին ի վերայ Վարդանայ զի երթեալք սպանցեն զնա նա եւ ինքն իսկ իւր եղբայր Վասակ երթայր ի վերայ նորա Ապա երթեալ գտանէին զնա յիւրում գաւառին Ի Տայս յիւր ամուր բերդին որում անուն Էրախանի կոչի Իբրեւ տեսին զգունդն թէ Վասակ է ոչ ինչ երկեան եւ ոչ զգուշացան կամ կասկածեցին համարեցան զզօրն եղբօրն թէ խաղաղութիւն է եկն նորա մինչ իջին առ խորանին դուրս զի էր հարեալ զխորանն ի ձոր յունջ բերդին Եւ մարդիկ զօրացն Վասակայ էին ամենեքեան ի ծածուկ վառեալք եւ ի վերայ ագուցեալք հանդերձ Եւ մինչ դեռ նա լուանայր զգլուխ իւր մերկանդամ հասանէին սուսերօք բազում մարդիկ եւ խոցոտէին զնա մինչ դեռ նա կայր խոնարհեալ զի արկցեն ջուր ի վերայ նորա Եւ ոչ ոք տայր ժամանել յառնել զի անդէն ի կողի սպանանէին զնա Եւ կինն նորա յղի էր եւ հասեալ էին աւուրք ծննդեան իւրոյ Մինչ դեռ ի վեր ի բերդին նստէր ի գահոյս իւրում եղեւ գոյժ սաստիկ իսկ նա իբրեւ զձայն գուժոյն լսէր վազէր ի գահոյից անտի եւ ընդ վազելն ծնանէր զմանուկն Եւ կոչէին զանուն մանկանն յանուն հօր իւրոյ Վարդան 
Յաղագս թէ զիարդ անմտութեամբ գնայր ի սպանութիւնս նախարարացն յանխնայ Արշակ արքայ Հայոց Այլ ահա ի ժամանակին յորժամ մերժեցաւ յարքունական բանակէն սուրբ եպիսկոպոսապետն Ներսէս եւ ոչ ոք գոյր ընդդիմացեալ թագաւորին որ տայր նմա զյանդիմանութեան զխրատն այնուհետեւ ըստ կամաց չարութեանն իւրոյ գնացեալ լինէր նա եւ զբազումս ի նախարարացն կոտորեաց զբազումս ազգատ արարեալ անճիտեաց եւ զբազմաց տունս հատանէր յարքունիս Բայց զտոհմս կամսարականացն որ էին գաւառաց տեարք Շիրակայ եւ Արշարունեաց ազգատ առնէր եւ զգաւառսն ունէր յոստան Բայց յազգէն յայնմանէ մանկիկ մի փոքրիկ անուն Սպանդարատ թագուցեալ ապրեցուցանէր սպարապետն զօրավարն Հայոց Վասակ որ յետոյ լինէր ժառանգ աշխարհին Թագաւորն Արշակ հրաման տայր յԱրշարունեաց գաւառին շինել իւր բերդ մի ամուր Արտագերս անուն Եւ զգաւառն յուտեստ ի պատրաստութիւն համբարաց թողոյր բերդին վասն զի կարի ամուր էր բերդն այն 
Յաղագս թէ զիարդ պատերազմ սաստկացեալ էր ի մէջ Յունացն եւ Պարսից եւ թէ զիարդ Արշակ արքայ Հայոց զօրավիգն լինէր թագաւորին Պարսից եւ հանէր ընդ սուր զզօրսն Յունաց կամ զիարդ դաւաճանութեամբ սիւնւոյն Անդուկայ փախստական լինէր արքայն Հայոց Այլ զառաջինն իբրեւ փախեաւ թագաւորն Արշակ յարքայէն Շապհոյ եւ անարգեաց զնա յերդմանցն իւրոց զառաջինն Շապուհ արքայն Պարսից ոչ ինչ խստութեամբ ջանացաւ ընդ նմա վասն զի մարտ դեռ բազում սաստկացեալ էր ի մէջ իւր եւ ի մէջ թագաւորին Յունաց Եւ իբրեւ հաղ քան զհաղ յաւել լինել պատերազմ իսկ թագաւորն Հայոց Արշակ զառաջինն ընդ միտս իւր մեծամտեալ էր եւ նայէր տեսանել թէ ով ի նոցանէն կոչեսցէ զնա ի թիկունս օգնականութեան յաղագս գործոյ պատերազմին Ակն ունէր երթեալ կամելով յօժարութեամբ ի թիկունս կայսերն Յունաց իսկ նոքա ոչ կոչեցին զնա եւ ոչ շուք ինչ եդին նմա եւ ոչ մեծարանս Իսկ թագաւորն Պարսից Շապուհ յղէր առ նա հրեշտակս խաղաղութեան յուշ առնէր նմա զառաջին երդումն ասելով եթէ կամ լիցի եղբօրդ զի եկեսցես օգնեսցես ի գործ պատերազմիս զի ի թիկունս հասցես քո գնդաւդ Ասէ Թէ դու ի մեր կոյս լինիս գիտեմք զի մեր լինելոց է յաղթութիւնն Ապա յորժամ զայս լսէր Արշակ արքայ Հայոց մեծաւ ուրախութեամբ կամեցաւ երթալ ի թիկունս օգնականութեան զօրավիգն լինել Շապհոյ թագաւորին Պարսից Ապա տայր հրաման թագաւորն Արշակ Վասակայ իւրում սպարապետին գունդ գումարել զօրս պատրաստել Եւ նա վաղվաղակի կատարէր զհրամանս թագաւորին չորեքհարիւր հազար զօր կուռ վառեալք որ ընտիրք եւ պատերազմողք էին լի արութեամբ արուեստաց նահատակութեանն Նիզակաւորք սուսերաւորք աղեղնաւորք անվրէպք կորովիք վաղրաւորք սակրաւորք որք ոչ գիտէին զերկեւղ զանգիտելոյ յարանց յախոյանց համակ հեծելազօրք զրահաւոր պատենազէնք սաղաւարտաւորք դրօշաւորք կազմ նշանաւորք բազմաձայն փողարօքն Խաղաց գնաց թագաւորն Արշակ բազմակոյտ նախարարօքն չուեաց ընդ Աղձնիս ընդ իւր իշխանութիւնն չոգաւ թափեցաւ յերկիրն արուացաստանի դէմ յանդիման մըծբնացւոց քաղաքին որ էրն տեղի ճակատուն պատերազմին Ապա երթեալ տեսանէին զժամադիր արարեալ միմեանց վասն իրաց պատերազմին կողմանցն երկոցունց Իսկ զօրքն Յունաց հասեալք մածեալք բանակեալք էին իբրեւ զաւազ առ ափն ծովու բազմութեամբք Իսկ զօրքն Պարսից չեւ էին հասեալ ի ժամադիր տեղի պատերազմին Իսկ զօրքն արքային Հայոց կանուխ քան զՊարսսն ի տեղի ճակատուն հասանէին եւ զտեղի առեալ կային Ապա տապել սկսան զօրքն Հայոց ընդ իւրեանց նիստ խափանածոյն եւ ոչ առնուին յանձն մնալ կամ անսալ զօրացն Պարսից այլ կամեցան յարձակել դիմել հասանել ի վերայ թագաւորին Յունաց ինքեանք առանց Պարսից զօրացն անձամբք վճարել զգործ պատերազմին Եւ այր ամենայն զօրացն Հայոց ինքնակամք իւրաքանչիւր արձակ արձակ խաղային եւս առաւել զօրավարն նոցին Վասակ քան զամենայն զօրսն ելեւել առնէր կապակոտոր լինէր չմնայր հաւանութեան մինչեւ զօրքն Պարսից եկեսցեն այլ զի միայն ինքեամբք վճարեսցեն զգործ պատերազմին Ապա միահամուռ զօրքն Հայոց անկանէին առաջի եւ խնդրէին յիւրեանց թագաւորէն Արշակայ զի մի պահեսցէ զնոսա մինչեւ եկեսցէ արքայն Պարսից Շապուհ այլ վասն որոյ իրիք եկեալ իցեն վաղագոյն նոցա զպատերազմն առ յանդիման արարեալ համարձակեսցէ յարձակել քան զանսալն յօտար աշխարհին առաւել մղձկէին զի լաւ հաշուէին զմեռանելն առաւել քան զյամելն յօտար աշխարհին Ապա թոյլ տայր նոցա թագաւորն Արշակ եւ յանդիմանէր նոցա զգործ պատերազմին Ապա կարգէր կազմէր պատրաստէր զամենայն զզօրսն Հայոց Վասակ զօրավարն սպարապետն Հայոց մեծաց Վառէր զինէր ժամակալ լինէր Վասակ հանդերձ ամենայն պատերազմող զօրօքն այրայրատեան գնդաւն ելանէր անկանէր ի վերայ բանակին Առ հասարակ ընդ սուր հանեալ կոտորէին այնպէս զի ոչ ապրեցուցանէին ի նոցանէ եւ ոչ զմի Եւ առնուին զկապուտ զաւար յունական զօրուցն զի ոչ գոյր չափ կամ թիւ որչափ լցան գանձօք եւ անհամար կարասեաւ մեծաւ աւարացն յղփացան Եւ յետ այսորիկ զտեղի ունէր արքայն Հայոց հանդերձ իւրովք զօրօքն մինչեւ գայր հասանէր Շապուհ արքայն Պարսից ամենայն անթիւ եւ անչափ զօրօքն Պարսից Իբրեւ եկն ետես զքաջութիւն գործոյն հայաստան զօրացն զի զճակատ մղեալ զպատերազմ յարդարեալ զյաղթութիւն կազմեալ եւ զգործ վճարեալ կայր զարմացեալ մեծապէս եւ պատուէր զԱրշակ արքայ Հայոց մեծապէս եւ զամենայն մեծամեծս Հայոց սոյնպէս եւ զսպարապետն Հայոց զՎասակ Ապա խօսել սկսանէր թագաւորն Պարսից Շապուհ ընդ զօրս իւր թէ զինչ պարգեւս բարեաց կամ զինչ հատուցումն կարեմք մեք հատուցանել արքայիս Հայոց Արշակայ զի զայսպիսի գործ գործեաց կամ զայսպիսի քաջութիւն արարեալ կամ զայսպիսի թշնամիս եհար եւ զայսպիսի պատերազմ մղեաց կամ այսպիսի ճակատու յաղթեաց եւ զայսպիսի անուն ստացաւ մեզ Զի եթէ մեք լեալ էաք ամենայն Արեաց զօրք հանդերձ այսպիսի աջողութեամբ գայր ի ձեռն քաջ թէ զոյգ հասարակ այսպիսի գործ ի միասին կարէաք գործել արդ Հայոց արքայ իւրով զօրութեամբն ընդ մեր նահատակեալ զայսչափ քաջութիւնս արար զոր ոչ ոք կարէ առնել ամենեւին Արդ զորպիսի հատուցումն բարեաց կարասցուք մեք առնել նմա Եւ այսպիսի անգեալ էր ի խորհուրդս թէ զինչ այն ինչ իցէ զոր տայցեմ ես նմա Ապա տային պատասխանի նախարարքն իւր Շապհոյ արքային Պարսից եւ ասեն ցնա թէ զինչ եւ կամիս իւ կամիս կարող ես հաճել զնա ոսկի քո շատ եւ արծաթ կերպաս եւ մարգարիտ զինչ եւ միանգամ դու կամիս շնորհել նմա տուր նմա Ապա տայր պատասխանի Շապուհ թագաւորն Պարսից իւրոց իշխանացն եւ ասէ Արդ ոչ եթէ սէր ինչ է զոր դուքդ ասացէք այլ եկայք անքակ սէր արասցուք մեք ընդ Արշակայ արքային Հայոց զի մինչեւ յաւիտեան անբաժին լիցի նա ի մէնջ Տացեմ զդուստր իմ կնութիւն Արշակայ արքային Հայոց եւ տաց նմա տուն մեծ զի յորժամ գնասցէ ի Հայոց գալ առ մեզ այնպէս տացուք նմա տուն զի ի Հայոց մինչեւ ի Տիզբոն մինչեւ առ մեզ համակ յիւրում տան ագցի մինչեւ առ մեզ եկեսցէ Թագաւորին զայս արասցուք իսկ զօրավարին Վասակայ կամ այլոց մեծամեծացն եւ զօրավարացն տացուք ոսկի եւ արծաթ կերպաս եւ մարգարիտ Եւ հաճեցան մեծամեծքն եւ խորհրդակիցք թագաւորին Պարսից ընդ այս խորհուրդ եւ հաստատէին զասացեալսն թէ արժան է զայդ առնել Իսկ թագաւորն Պարսից Շապուհ մեծաւ ստիպով ստիպէր զթագաւորն Հայոց զԱրշակ զի առցէ գնասցէ զնա ընչ ինքեան յԱսորեստան զի անդ մեծափառ պատուով եւ փեսայութեամբ մեծարեսցէ զնա Իսկ Արշակ եւ ամենայն զօրք իւր տաղտապէին երթալ զհեռի ճանապարհն զի ամենայն ոք յանձնիւր տուն յիւրաքանչիւր տեղի զօրէն բարուց հայաստան մարդկան անձկացեալ էին Եւ եղեւ իբրեւ ի վերայ հասանէր իրացն Անդովկ նահապետն Սիւնեաց գաւառին եթէ Շապուհ թագաւորն Պարսից կամի տալ զդուստր իւր կնութեան Արշակայ թագաւորին Հայոց մեծապէս երկեաւ եւ բախեցաւ նորա կասկած մտացն իւրոց Զի եդ ի մտի իւրում թէ յորժամ առցէ Արշակ կին իւր զդուստր թագաւորին Պարսից յայտ է այնուհետեւ թէ անարգի դուստր նորա Վասն զի Փառանձեմ դուստր Անդովկայ որ էր կին լեալ Գնելոյ ի ժամանակի անդ էր կին Արշակայ թագաւորին Հայոց կասկածէր նա թէ գուցէ յորժամ այլ առցէ զնորայն անարգեսցէ Անկանէր այնուհետեւ Անդովկ ի հնարս հնարել եւ ի ծուփս խորհրդոց գտանել պատճառս զի ո գիտէ կարասցէ ցրուել զսէրն մեծ որ էր անկեալ ի մէջ թագաւորացն երկոցունց Նախ բազում ոսկի զօրավարին Հայոց Վասակայ Անդովկն մատուցանէր սոյնպէս եւ զամենայն մեծամեծսն կաշառէր զի հնարեսցի քակել զմեծ սէրն որ իցեն ի մէջ թագաւորացն երկոցունց Եւ ամենայն մեծամեծքն ձեռն յանձին հարկանէին առեալ ոսկւոյն կաշառօք խաւարեցան Ապա զմի ոմն յաւագաց թագաւորին Պարսից ի ներքին ի բուն խորհրդականացն ի բանի իւրում առնէր Անդովկն զհնարաւորութեամբն զնենգաւորութեանն դաւաճանութեամբ մեքենայութեամբն զի բանս արկցէ ընդ թագաւորին Պարսից ընդ Շապուհ եւ ընդ Արշակ Եւ տայր նմա Անդոյկ ոսկի բազում եւ անհամար եւ դնէր բանս ի բերան զի իբրեւ կերպարանս գուշակի արասցէ ասել ցարքայ Արշակ թէ ապրեցո զանձն քո զի ճշգրիտ խորհուրդ խորհեալ է թագաւորին Պարսից ունել զքեզ եւ սպանանել Եւ յորժամ դու զայս ասասցես ասէ եւ զմեզ հրամայեսջիր կոչել ի խորհուրդն եւ զքո բանս աւագանին հաստատեն Ապա գայր մտանէր խորհրդակից արքային Պարսից առ արքայն Հայոց խօսել սկսանէր ընդ նմա զբանս ի բերան եդեալ Անդուկայն չարագործի եւ ասէր թէ արքայդ Հայոց Արշակ ապրեցո զանձն քո զի խորհուրդ խորհեալ է թագաւորին Պարսից Շապհոյ ունել զքեզ եւ սպանանել Կայր հիացեալ եւ զարմացեալ արքայն Արշակ ընդ բանսն ընդ այնոսիկ եւ ասէ Ի մեծի վաստակոցն իմոց ի վերայ այս հատուցումն ի նոցանէն Ապա հրաման տայր կոչել զառաջեաւ իւրով արքայ Արշակ զամենայն զմեծամեծս իւր եւ զամենայն խորհրդակիցս իւր զՎասակ սպարապետն եւ զԱնդովկն զաներ իւր եւ որ միանգամ էին նախարարքն եւ պատմէր նոցա զոր միանգամ լուաւ ինքն ի պարսկէ անտի Ապա եւ նոքա ընդ մի բերան ասէին ընդ նմա թէ մեք զայդ վաղ լուաք ցքեզ չիշխեցաք ասել այլ իրքդ այդ հաստատ են Բայց արդ արքայ գիտեա տես զիարդ ապրեցուսցես զանձն քո եւ զմեզ Ապա արքայ Արշակ բազում պարգեւս գանձուց ոսկւոյ եւ արծաթոյ տայր պարսկին այնմիկ որ ասաց նմա զբանս զայսոսիկ Եւ ինքեանք կազմեցան պատրաստեցան խորհուրդ խորհեցաւ Արշակ թագաւորն Հայոց եւ յառնէին ի գիշերի որ միանգամ մարդ էր ի բանակին Հայոց հեծան ի ձիս եւ փախեան Եւ առ ետեղ թողին զխորանս եւ զվրանս զկահ եւ զկարասի եւ զկազմած իւրեանց եւ զբանակն իւրեանց եւ գնացին գաղտուկ եւ ոչ ոք ի բանակէն Պարսից գիտացին զայն մինչ ցայգ ցառաւօտն Եւ իբրեւ եղեւ ժամ այգորելի առ թագաւորն Պարսից եւ ամենայն թագաւորք եւ իշխանք մեծամեծք իւր այգորեալ գային արքային Պարսից բայց միայն ոչ ուրեք ի մէջ երեւէր թագաւորն Հայոց Արշակ հանդերձ իւրովք մեծամեծօքն Ապա տայր հրաման Շապուհ թագաւորն Պարսից իւրոցն երթեալ տեսանել թէ զինչ իրք իցեն ի բանակին Հայոց թագաւորին Արշակայ զի այնչափ ժամս յամեաց գալ յայգորել թագաւորին Պարսից Շապհոյ Ապա երթեալ տեսանէին զի թափուր կայր բանակն առանց մարդոյ զի թողեալ էր իւրեանց զխորանս եւ զվրանս եւ զհովանոցս եւ զսրահակս եւ զգահոյս եւ զանկողինս եւ զկահ եւ զկազմածս եւ զկարասի իւրեանց եւ զգանձս իւրեանց անգամ բայց միայն զզէնս իւրեանց որ բարձեալ էին ընդ ինքեանս եւ գնացեալք Եւ որք չոգան ի բանակն գային զամենայնն պատմէին Շապհոյ արքային Պարսից Եւ իբրեւ լուաւ Շապուհ արքայն Պարսից քանզի այր իմաստուն էր գիտացեալ ի կարծիս իմաստութեան իւրոյ զիրսն որ ինչ եղեւն անդէն ասաց թէ այն փախուստ թագաւորին Հայոց յիմոց աստի եղեալ է զի ի մէնջ ի մերմէ ի դրանէ աստի էին ասէ որք փախուցին զայրն զայն զԱրշակ Ապա իւրոց աւագացն ի մեծամեծացն դեսպան ձիով զբազումս յղէր զհետ թագաւորին Հայոց հանդերձ երդմամբ ի սէր միաբանութեան եւ յանդիմանութեան զի դարձցին եւ զչարախօսութեան զբանս ի մէջ ածեալ կշտամբիցեն Եւ ոչ կամեցաւ արքայն Հայոց ունկնդիր լինել բանիցն պատգամաւորացն թագաւորին Պարսից Շապհոյ եւ ոչ դարձաւ այլ անդրէն յերկիրն Պարսից Ապա յայն օրէ հետէ եւ անդր յուզեցաւ պատերազմ գրգռութիւն մարտից ճակատուց ի մէջ թագաւորին Հայոց Արշակայ եւ ի մէջ թագաւորին Պարսից Շապհոյ ամս աւելի քան զերեսուն 
Յաղագս թէ զիարդ եղեւ պատերազմ ընդ Շապուհ թագաւորն Պարսից եւ ընդ Արշակ թագաւորն Հայոց զառաջինն կամ զիարդ յաղթէր Արշակ արքայ Հայոց Ապա ամս ութ յետ գնալոյն փախչելոյն արքային Հայոց Արշակայ ի թագաւորէն Պարսից Շապհոյ լուռ լինէր թագաւորն Պարսից ի թշնամութենէ եւ խօսէր համակ ողոքով եւ աղաչէր զԱրշակ արքայ Հայոց սիրով հաշտ եւ միաբան կալ ընդ նմա յուխտի խաղաղութեան Վասն զի ի մեծ վտանգ շտապի էր թագաւորն Պարսից ստէպ ստէպ յանդադար պատերազմացն ի թագաւորաց անտի Յունաց Իսկ Արշակ արքայ Հայոց ոչ ինչ կամէր անսալ նմա եւ ոչ հուպ ինչ լինել ի նա եւ յղեալ դեսպանս եւ ոչ ինչ տալ պատարագս ընձայից եւ ոչ հուպ ինչ կամ մօտ լինել ի նա բնաւին եւ զանունն անգամ նոցա ոչ կամէր լսել Իսկ թագաւորն Պարսից ստէպ ստէպ յղէր պատարագս առ նա առաքէր դեսպանս Եւ ինքն հեպճեպ կռուէր ընդ թագաւորսն Յունաց Այլ իբրեւ եղեւ խաղաղութիւն ի մէջ թագաւորացն Յունաց եւ ի մէջ թագաւորին Պարսից Շապհոյ ուխտից նամակ գրեալ եւ կնքեալ տայր թագաւորն Յունաց թագաւորին Պարսից Եւ գրեալ էր յուխտից նամակին այսպէս Ետու քեզ ասէ զՆծբին քաղաք որ է յԱրուեստանի եւ զՄիջագետս Ասորոց եւ մէջաշխարհէն Հայոց ձեռնթափ եմ ասէ թէ կարասցես յաղթել նոցա եւ արկանել ի ծառայութիւն ես ի թիկունս ոչ եկից նոցա Արդ ի նեղ ուրեմն անգեալ թագաւորն Յունաց եւ ի նեղին վշտի զայս ձեւ օրինակի բանիցն կնքէր մուրհակ եւ տայր թագաւորին Պարսից եւ ապա ճողոպրէր ի նմանէ Այլ իբրեւ եղեւ խաղաղութիւն ի մէջ թագաւորին Յունաց եւ ի մէջ թագաւորին Պարսից այնուհետեւ կազմէր զզօրս իւր թագաւորն Պարսից Շապուհ եւ խաղաց ի վերայ Արշակայ արքային Հայոց մարտի պատերազմաւ Իսկ սահմանապահքն թագաւորին Հայոց որ նստէին ի Գանձակ Ատրպատականի վաղ ազդ առնէին նմա զիրսն մինչչեւ հասեալ էր նա ի սահմանս Ատրպատականի Ապա իբրեւ զայն զգայր թագաւորն Հայոց Արշակ հրաման տայր Վասակայ իւրում սպարապետին կազմել զամենայն զզօրս իւր եւ հասանել ի դիմի հարկանել թագաւորին Պարսից Շապհոյ Ապա արագ ժողովել ի մի վայր հանդէս առնէր Վասակ սպարապետն ամենայն զօրաց Հայոց եւ գտան հեծելազօր սպառազէնք կուռ վառեալք նիզակաւորք վաթսուն բեւր միասիրտք միաբան միամիտք Եւ հանդերձ նոքօք յառաջ խաղայր սպարապետն Հայոց Վասակ հասանէր բախեալ ի դիմի հարկանէր թագաւորին Պարսից Առ հասարակ զօրսն զամենայն հարկանէին ի սուր սուսերի իւրեանց եւ միաձի ճողոպրեալ արքայն Պարսից Շապուհ փախչէր Սոքա հասանէին գերէին այրացաւեր առնէին առ հասարակ զերկիրն Պարսից եւ ինքեանք կային ունէին զճակատուն տեղի այս ինքն զսահմանս Պարսից պահէին 
Յաղագս յետ այսորիկ որ ընդ երիս տեղի եղեւ ճակատն յերկրին Հայոց ընդ զօրսն Պարսից թէ զիարդ նշան յաղթութեան յայսմ եւս Հայոց կանգնէր Յայնմ ժամանակի թագաւորն Պարսից Շապուհ ժողովեաց զզօրս իւր անթիւ եւ անհամար իբրեւ զաւազ առ ափ ծովու եւ փիղս բազումս զի ոչ գոյր նոցա թիւ Ընդ երիս բաժանեալ զզօրսն երկուց գնդացն զԱնդիկան եւ զՀազարաւուխտ զօրագլուխս կացուցանէր եւ միում գնդին ինքնին թագաւորն լինէր զօրագլուխ Եւ հրաման տայր թագաւորն զօրացն ընդ երիս տեղիս խաղալ մտանել արշաւել յաշխարհն Հայոց Ապա այս բանք վաղագոյն ազդ լինէին առ թագաւորն Հայոց Արշակ եւ առ զօրավարն նոցին Վասակ ապա եւ սոքա բազում զօր յաշխարհէ ժողովեցին զի ոչ գոյր համար բազմութեանն Եւ թէ բեւր աճապարեցին սակայն զօրքն Պարսից արշաւէին յերկիրն Հայոց եւ ընդ երիս ասպատակէին Ապա թագաւորն Արշակ եւ զիւր զօրսն բաժանէր ընդ երիս եւ տայր զմի գունդն Վասակայ սպարապետին եւ զերկրորդ գունդն ի ձեռն Բագասի եղբօր նորին որ ի գործ արութեան քաջ էր անհնարին բայց ի գործ իմաստութեան բախած էր եւ զմիւս գունդն իսկ թագաւորն Արշակ առնոյր Եւ տայր հրաման յառաջ խաղալ պատրաստել առ դիպան պատահել զօրացն Պարսից Ապա գայր սպարապետն Վասակ գտանէր զառաջին առաջն զօրացն Պարսից զՀազարաւուխտն զի հասեալ էին ի գաւառն Վանանդայ ի տեղւոջն որ անուանեալ կոչէր յԵրեւեալ եւ բախէր ընդդէմ զօրացն Պարսից մարտիւ պատերազմաւ Ի պարտութիւն մատնեցան զօրքն Պարսից դարձան ի փախուստ ցրուեցան սփռեցան Հասանէր զօրավարն Վասակ արկանէր զզօրսն ամենայն փախստէիցն Պարսից ոչ ապրեցուցանէին եւ ոչ զմի եւ թափեցին աւար բազում եւ զփիղսն Ի նմին ամսեան ի նմին շաբաթու ի նմին աւուր հասանէր Բագոս հանդերձ զօրօք որ ընդ իւրեւ էին գտանէր զառաջ երկրորդ զօրացն Պարսից եւ զԱնդիկան զօրագլուխ նոցա զի հասեալ մածեալ բանակէին ի վերայ ձկնատենիցն Առեստեայ Ապա վաղ զգացին զօրքն Պարսից զհասանել Բագոսին եւ պատրաստեցան ի մարտ պատերազմի ընդդէմ զօրացն Հայոց Ապա հասանէր Բագոսն ամենայն գնդաւն ընդդէմ յարձակէին ճակատուն Պարսից անդէն հարկանէին սատակէին զամենայն առ հասարակ զզօրսն Պարսից եւ գլխովին զԱնդիկան սպանանէին Ապա դիպէր Բագոսն գնդին փղացն եւ տեսանէր զմի ի փղաց անդի մեծապէս զարդարեալ եւ զարքունական նշանս ի վերայ արձակեալ Համարեցաւ զթագաւորն ի փղին յայնմիկ իջանէր յերիվարէն հանեալ զսուսերն իւր յարձակէր ի վերայ փղին զէն վերացոյց եմուտ ի ներքոյ փղին հարկանէր զներտս փղին եւ անդէն ընկենոյր զփիղն ի վերայ անձին իւրոյ եւ սատակէին երկոքեան զի ոչ ժամանէր ելանել ներքուստ ի փղէն Յայնմ ճակատու բայց միայն զի մեռաւ զօրագլուխ զօրացն Բագոսն այլ ի Պարսից զօրացն ոչ ապրեցուցանէին յայնցանէ եւ ոչ մի Իսկ ի նոյն ամի ի նմին շաբաթի ի նմին իսկ աւուր քանզ՚ի մի օր եղեն ճակատքն երեքեան արդ հասանէր թագաւորն Արշակ հանդերձ զօրօքն որ ընդ իւրն էին գտանէր զինքնին թագաւորն Շապուհ զի հասեալ մածեալ բանակէին ի գաւառն Բասենոյ ի տեղիսն որ անուանեալ կոչի Ոսխա Ապա անկանէր գիշերի արքայն Արշակ ի վերայ բանակին Պարսից եւ անդէն ընդ սուր հանէր զամենեսեան բայց միայն միաձի մազապուր ճողոպրէր թագաւորն Շապուհ փախուցեալ անկանէր յաշխարհն Պարսից Ապա յայնմ ժամանակի յերիցունց գնդացն միմեանց դիպէին աւետաւորքն յաղթութեանցն բայց ի Բագոսէ զի մեռաւ միայն ի միում ճակատուն այլ եւ ոչ մի ի նոցանէն ոչ ծախէին յԱստուծոյ եղեւ մեծ աջողութիւնն յաղթութեանն Եւ սոքա ի կողմանս Պարսից ասպատակէին եւ հարկանէին մինչեւ ի կողմանս որ կոչին Խարտիզան Եւ լցան գանձիւք բազմօք եւ զինու եւ զարդու եւ բազում աւարաւ եւ անչափ մեծութեամբ եւ հարստացան անցին ըստ չափ 
Յաղագս Մերուժանայ արծրունոյ որ ապստամբեաց յարքայէն Հայոց Արշակայ եւ անկաւ առ թագաւորն Պարսից Շապուհ եւ առաւել գրգռէր զպատերազմունսն եւ թէ զիարդ ուրացաւ յԱստուծոյ եւ կամ զիարդ եղեւ խոչընդակն եւ խոչոտն երկրին Հայոց մինչեւ յապայ Յայնմ ժամանակի ապստամբեաց յարքայէն Հայոց մի ոմն ի նախարարաց մեծամեծացն Մերուժան անուն արծրունի եւ չոգաւ եկաց առաջի թագաւորին Պարսից Շապհոյ եւ դնէր ընդ նմա ուխտ երդմամբ զի յաւիտեան ծառայ լիցի նմա Նախ ուրացաւ ի կենացն իւրոց զոր յԱստուածն ունէր զի եթող զօրէնս քրիստոնէութեան եւ խոստովան եղեւ վասն անձին իւրոյ թէ չեմ քրիստոնեայ եւ կալաւ զօրէնս մազդեզանցն այսինքն զմոգուցն եպագ երկիր արեգական եւ կրակի եւ խոստովան եղեւ թէ աստուածք այն են զոր թագաւորն Պարսից պաշտէ Եդ ուխտ ընդ Շապհոյ արքային Պարսից յայնմ հետէ Թէ իցէ եւ կարասցէ յաղթել Շապուհ Հայոց եւ ունել զաշխարհն եւ ինձ դարձ լիցի յիմ աշխարհն եւ յիմ տունն նախ ես ասէ շինեցից ատրուշան յիմում տանն սեպհականին այս ինքն տուն կրակին պաշտելոյ Եւ կեանս եւ մահ դնէր ընդ նոսա խոստացեալ բանիւք եւ արդեամբք Եւ զզօրսն Պարսից պատրաստէին սռաւել եւս քան զառաջինն եւ առաջնորդ ունէին զչարագործն Մերուժանն ասպատակել յաշխարհն Հայոց Յանկարծօրէն այրացաւեր զերկիրն Հայոց առնէին առաջնորդ Մերուժանաւ զարս տային ի կոխումն փղաց եւ զկանայս ընդ ցից սայլից հանէին առնուին կոտորէին զամենայն բնակիչսն վերնագաւառացն Հայոց Մինչ դեռ թագաւորն Արշակ ի կողմանսն ստորին գաւառացն յԱնգեղ տանն էր յուտեստ զմիջնաշխարհն քանդեալ բրեալ զօրքն Պարսից ապականէին Ապա զօրաժողով լինէր Վասակ զօրավարն Հայոց եւ որ հասին ի ժամանակի անդ ի ձեռն նորա տասն հազար հեծեալ ընդիր ընդիր եւ քաջ այրեւձի կազմ զինու եւ բազում պատրաստութեամբ եւ հանդերձ նոքօք խաղայր ի կիրթ ձգեալ հասանէր զօրացն Պարսից Իսկ իբրեւ զգացին զօրավարքն զօրաց թագաւորին Պարսից եթէ զօրաժողով է ի վերայ նոցա զօրավարն Հայոց Վասակ զմնացորդս աշխարհին գերփեցին գերեցին առին եւ փախեան յաշխարհն իւրեանց ճեպով տագնապաւ Ապա զհետ կրթէր Վասակ մամիկոնեան եւ երթայր հասանէր նոցա չուէին ի սահմանս Ատրպատականին Իսկ զօրքն թագաւորին Պարսից թողին զգերին եւ փախստական լինէին հանդերձ Մերուժանաւն Եւ թափէր անչափ եւ անթիւ զամենայն զառեալ գերութիւնն եւ դառնային խաղաղութամբ առ թագաւորն Արշակ 
Յաղագս Մերուժանայ թէ զիարդ ապստամբէր եւ գրգռէր զթագաւորն Պարսից Շապուհ եւ առնէր պատերազմ եւ թէ զիարդ լինէր առաջնորդ թագաւորին Պարսից Շապհոյ եւ ածէր հէն յաշխարհն Հայաստանի եւ կամ զիարդ գերէր զոսկերս Արշակունեաց կամ զիարդ զօրավարն Վասակ թափեաց զգերեալսն եւ յաղթեաց թշնամւոյն Ապա յետ այսորիկ Մերուժան վատանշան գրգռէր զթագաւորն Պարսից զՇապուհն ի վերայ թագաւորին Արշակայ մեծաւ բարկութեամբ Ապա զօրաժողով լինէր թագաւորն Պարսից Շապուհ եւ լրտեսս արձակէր դիտել զարքայն Հայոց զԱրշակ Եւ մինչ նա դեռ զգուշացեալ Արշակ արքայն Հայոց հանդերձ իւրովք զօրօքն զատրպատական սահմանօքն զի անդ սպասէր զօրացն Պարսից նոցա առաջնորդ կալեալ զՄերուժանն ընդ այլ կարթել ասպատակ յաշխարհն Հայոց առնէին Զի ընդ Աղձնիս եւ ընդ Ծոփս մեծ ընդ Անգեղ տունն եւ ընդ գաւառն Անձտայ ընդ Ծոփս Շահունոց ընդ Մզուր գաւառն եւ ընդ Դարանաղէ ընդ Եկեղեաց զկողմանս այնց գաւառացն Շապուհ թագաւորն Պարսից հանդերձ անթիւ զօրօքն ասպատակել հեղեալ ծաւալէր բազմութեամբ իբրեւ զջուրս բազումս Այրացաւեր առնէին եւ զանթիւ մարդիկ արկանէին ի սուր սուսերի իւրեանց զկանայս եւ զմանկտի հանէին ընդ ցից սայլից զկէսս զոր ի ներքոյ կամացն արկեալ կասուին Եւ զարանց բազմութիւնս տային ի կոխումն փղաց եւ զառանց թուոյ զմատաղ մանկտոյն զայն ի գերութիւն վարէին եւ զբազում ամուրս քանդէին եւ զբերդս աւերէին զամուրս Եւ առին աւերեցին զմեծ քաղաքն Տիգրանակերտ որ էր ի գաւառին Աղձնեաց յիշխանութեան բդեշխին քառասուն հազար երդ զայն նոյնհետայն ի գերութիւն խաղացուցին եւ ինքեանք ի Ծոփս մեծ արշաւեցին Եւ անդ էին բերդք զոր առին եւ էր զոր ոչ կարացին առնուլ Եւ գային պահ արկանէին շուրջ զԱնգեղ զամուր բերդաւն որ է յԱնկեղ տանն գաւառին զի անդ էին բազում Հայոց թագաւորացն գերեզմանք շիրմացն արանցն Արշակունեաց բազում գանձք մթերեալ մնացեալ կային ի նախնեացն ի հնոց ժամանակաց հետէ Չուան պահ արկին զբերդաւն ապա իբրեւ ոչ կարէին առնուլ վասն ամրութեան տեղւոյն թողուին եւ գնային Եւ զբազում բերդօք զանց առնէին զի ոչ կարէին մարտնչել ընդ ամուրսն բայց միայն մատնեցաւ ի ձեռս նոցա ամուր բերդն Անի ի Դարանաղեաց գաւառին անդ զի չարագործն Մերուժանն հնարաւորութեամբ մեքենայէր ամուր բերդին այնմիկ Ելանէին ի վեր եւ կործանէին զպարիսպ նորա եւ իջուցանէին անթիւ գանձս ի բերդէն Եւ բանային զգերեզմանս զառաջին թագաւորացն Հայոց զարանց քաջաց զարշակունոյ եւ խաղացուցանէին ի գերութիւն զոսկերս թագաւորացն բայց միայն զգերեզման շիրմին Սանատրկոյ արքային ոչ կարացին բանալ վասն անհեդեդ սկայագործ հաստաշինած ճարտարագործ արարածոցն Ապա գնացեալք անտի ի բաց մերժէին ընդ այլ դիմեալ ասպատակս կապէին ընդ կողմանսն Բասենոյ յառաջ խաղային եւ ինքեանք կամէին ի թիկանցն կուսէ անկանել հասանել ի վերայ զօրացն թագաւորին Հայոց Ապա մինչ դեռ այս ամենայն լինէր գուժկան հասանէր առ թագաւորն Արշակ եւ ասեն նմա Դու աւադիկ առաջոյ սպասես թշնամեացն նստիս յԱտրպատականի իսկ թշնամիքն զթիկամբք անկեալ կոտորեցին զաշխարհս եւ արդ դիմեալ գան ի վերայ քո Ապա իբրեւ զայս լսէին թագաւորն Հայոց Արշակ եւ զօրավարն նորին Վասակ հանդէս առնէին զօրացն իւրեանց Եւ գտան ի ժամանակին անդ ընդ ձեռամբն զօրավարին Վասակայ արք գործոց իբրեւ վաթսուն հազար ընտիրք եւ պատերազմողք որ միամիտք եւ միասիրտք էին միաբանութեան գործոցն պատերազմին հասանել մարտնչել ի վերայ որդւոց եւ կանանց իւրեանց եւ ի վերայ աշխարհին դնել զանձինս իւրեանց մինչեւ ի մահ եւ ի վերայ աշխարհին գաւառացն բնակութեան հասանել մարտնչել ի վերայ եկեղեցեացն իւրեանց ի վերայ ուխտին պաշտամանն որբոյ եկեղեցեաց իւրեանց ի վերայ հաւատոց ուխտին անուան Աստուծոյ իւրեանց փոխանակ բնակ տերանց իւրեանց Արշակունւոց Զի անգամ ոսկերք թագաւորացն մեռելոց եւ բազում ժողովուրդք խլեալք յիւրաքանչիւր տեղեաց փոփոխեցան յօտարութիւն Ապա Վասակ սպարապետն հանդերձ վաթսուն հազարօք յառաջ խաղայր դարձեալ ընդ կրուկ թողոյր զթագաւորն Արշակ յամուր տեղւոջ ուրեմն յերկրին Մարաց հանդերձ սպասաւորօքն Եւ ինքն գայր հասանէր ի միջնաշխարհն Հայոց ի գաւառն Այրայրատու եւ հասանէր գտանէր զզօրսն Պարսից զի հասեալ մածեալ էին բազմութեան իբրեւ զաւազ առ ափն ծովու բանակեալ զգաւառաւն այրայրատեան Ապա հասեալ Վասակ հանդերձ գնդաւն որ ընդ իւրն էին անկանէր ի վերայ բանակին թագաւորին Պարսից ի գիշերի յեղակարծումն ժամանակի Եւ անդէն առ հասարակ ընդ սուր հանէին զզօրսն ամենայն Պարսից բայց միայն թագաւորն միաձի ճողոպրեալ մազապուր փախչէր Զհետ հալածէին զմնացեալսն փախուցեալսն արտաքոյ իւրեանց սահմանացն եւ թափէին ի նոցանէ աւար բազում եւ անթիւ զի ոչ գոյր նոցա չափ համարոյ Եւ առ հասարակ արկանէին զնոսա ի սուր սուսերի իւրեանց եւ թափէին ի նոցանէն զոսկերս թագաւորացն իւրեանց զոր Պարսիկք խաղացուցեալ տանէին ի գերութիւն յաշխարհն Պարսից Զի ասէին ըստ իւրեանց հեթանոսութեանն ըսի օրինացն թէ վասն այսորիկ բարձեալ տանիմք զոսկերս թագաւորացն Հայոց յաշխարհն մեր զի փառք թագաւորացն եւ բախտքն եւ քաջութիւն աշխարհիս աստի գնացեալ ընդ ոսկերս թագաւորացն յաշխարհն մեր եկեսցեն Ապա թափէր Վասակ զգերութիւնն ամենայն զՀայաստան աշխարհին եւ զոսկերս թագաւորացն Հայոց զորս թափեաց Վասակ հանեալ թաղեցին յամուր ի գեւղն որ Աղձքն անուանին յԱյրարատ գաւառին որ կայն ի խինձ ի գոգս ի ծոցս յանձուկս ի դժուարս լերինն մեծի զոր Արագածն կոչեն Եւ ինքեանք փոյթ արարեալ զաշխարհ նուաճել յարդարել կարգել յօրինել շինել զամենայն զգերութիւն յաւերածոյն եւ այրեցածոյն Բայց յայնմ նուագի եւս ապրէր Մերուժանն չարագործն փախուցեալ ընդ արքային Պարսից Եւ յայնմ հետէ պահ ունէին իւրեանց աշխարհին արքայն Արշակ հանդերձ զօրավարաւն Վասակաւ յերկոսին դուրս սահմանացն զգուշանային մինչեւ զամենայն աւուրս կենդանութեան իւրեանց 
Յաղագս թէ զիարդ արշաւեաց արքայն Արշակ յերկիրն Պարսից եւ քանդէր եւ հարկանէր զբանակն Շապհոյ արքային ի Թաւրէշ Ապա զօրաժողով լինէր Արշակ արքայ Հայոց եւ կուտէր առ ինքն զօրս բազումս իբրեւ զաւազ բազմութեամբ եւ խաղայր ի վերայ աշխարհին Պարսից Ապա առնոյր Վասակ զգունդն Հայոց եւ զՀոնսն հանդերձ Ալանօքն կոչել յօգնականութիւն եւ հասանէր դիմէր յօգնականութիւն թագաւորութեանն Հայոց ի վերայ Պարսից Այլ թագաւորն Պարսից հանդերձ ամենայն իւրովք զօրօքն ի ժամանակի անդ յայնմիկ քանզի եւ նա խաղացեալ գայր ի վերայ Հայաստան երկրին ընդդէմ սոցա ապա սոքա փութացեալք հասանէին յԱտրպատական եւ գտանէին զբանակն արքային Պարսից ի Թաւրէշ բանակեալ Հասանէր Վասակ սպարապետն հանդերձ քսան բիւրուքն անկանէր ի վերայ բանակին Պարսից Միաձի ճողոպրեալ թագաւորն փախչէր եւ առնուին յաւարի զամենայն կարաւանն Պարսից եւ զամենայն զօրս Պարսից բազմութեանն կոտորեցին եւ առին աւար բազում ի բանակէն զի ոչ գոյր նոցա թիւ Ասպատակ տուեալ առնուին զամենայն Ատրպայական երկիրն քանդեալ բրէին զերկիրն մինչեւ ի հիմանց կործանէին եւ խաղացուցանէին զգերութիւն երկրին քան զաստեղս բազմութեամբ Եւ զամենայն զայր երկրին հանէին ընդ սուր եւ ինքեանք զգուշացեալք սահմանօք երկրին իւրեանց պահ արկեալ պահէին մեծաւ զգուշութեամբ 
Յաղագս Վնայ պարսկի եւ չորեքհարիւր հազարացն որ եկեալ էին ի վերայ Հայոց եւ նկուն լինէին ի զօրացն Հայոց Ապա գումարեաց թագաւորն Պարսից Շապուհ զՎինն ի վերայ արքային Հայոց Արշակայ չորեքհարիւր հազարաւ Ապա գայր ելանէր Վինն ասպատակ սփռէր ընդ ամենայն երկիրն սահմանացն Հայոց Եւ ապա իբրեւ գիտացեալ թագաւորն Հայոց Արշակ հասանէին ի վերայ զօրացն Պարսից կոտորեալ առ հասարակ ընդ սուր հանէր զամենայն զօրսն Պարսից եւ զմնացեալսն փախստական առնէր մինչեւ ի կողմանս սահմանացն Պարսից Սատակէին զնոսա եւ ինքեանք դարձեալ ունէին զճակատուն տեղի 
Յաղագս զօրավարին Պարսից Անդիկանայ որ քառասուն բիւրուն հասանէր աւար առնուլ զերկիրն Հայոց թէ զիարդ Վասակ սպարապետն Հայոց ելանէր ընդ առաջ նորա երկոտասան բիւրու հարկանէր զնա եւ զզօրս նորա Ապա յետ այսորիկ առաքէր արքայն Պարսից ի վերայ արքային Հայոց գունդ կազմեալ պատրաստեալ արս ընդիրս պատերազմողս իւր եւ զքառասուն բիւր գալ առնուլ այրել աւերել զերկիրն Հայաստան եւ Անդկան զօրագլուխ նոցա գայր հասանէր ասպատակ առնէր յերկիրն Հայոց Ապա գայր հասանէր ընդ առաջ նորա Վասակ մամիկոնեան սպարապետն Հայոց երկոտասան բիւրուք հարկանէր սատակէր զնա եւ զզօրս նորա թափէր զզարդ նոցա եւ ոչ ապրեցուցանէր մի ի նոցանէ եւ ոչ մի եւ ինքն կայր քաջութեամբ ունելով զճակատուն տեղի 
Յաղագս Հազարաւուխտոյն որ էր մի ի նախարարացն Պարսից զոր առաքեաց Շապուհ արքայ ութսուն բիւրօք հարկանել զերկիրն Հայոց եթէ զիարդ Վասակ ել ընդ առաջ նորա մետասան հազարաւ՚ հարկանէր սատակէր զնա եւ զզօրս նորա ի սահմանս Աղձնեաց Եկն եհաս Հազարաւուխտ ի զօրացն Պարսից գալ այրեացաւեր առնել ի հիմանց տապալել զերկիրն Հայոց Եւ դիմեալ ընդ երկիրն Աղձնեաց կամեցաւ ծաւալել ընդ երկիրն Հայոց եւ ընդ ամենայն սահմանս նոցա Ապա ելանէր Վասակ ընդ առաջ նորա հանդերձ մետասան հազարաւ հարկանէր սատակէր եւ զզօրսն զմնացեալսն եւ զփախստականսն արկանէր յերկիրն Պարսից եւ զՀազարաւուխտն անդէն սպանանէր 
Յաղագս Դմաւունդ Վսեմականայ որ իննսուն բիւրուն տապրիկ զօրօքն զոր առաքեաց ի վերայ Արշակայ արքային Հայոց Շապուհ արքայն Պարսից Ապա ելանէր Վասակ զօրավարն Հայոց հարկանէր զնա եւ զզօրս նորա Ապա գայր հասանէր ի Կաւոսականի տոհմէն Դմաւունդ Վսեմական հանդերձ իննսուն բիւրուն որ առաքեալ էին ի Շապհոյ արքայէն Պարսից յերկիրն Հայոց տալ ընդ նոսա մարտ պատերազմի Ապա կազմեցան պատրաստեցան զօրքն երկրին Հայոց եւ Վասակ զօրավար նոցա ելին պատերազմել ի դիմի հարկանել նոցա Ապա ի պարտութիւն մատնեցան զօրքն Պարսից յերեսաց նոցա դարձան ի փախուստ Հասանէր Վասակ կոտորէր սպանանէր հարկանէր ի նոցանէն զի եւ մի ոչ ապրեցուցանէր եւ զՎսեմականն ի մէջ զօրացն սպանանէր Եւ սինլքորքն արտաքոյ իւրեանց սահմանացն հալածեալ տանէին 
Յաղագս Վահրիճայ որ չորեքհարիւր բիւրուն գայր հասանէր տայր պատերազմ ընդ Արշակայ արքային եւ զիարդ մատնեցաւ ի ձեռս Վասակայ զօրավարին Հայոց ամեայն զօրօքն հանդերձ Ապա գայր հասանէր Վահրիճ ի Վահրիճայ եւ զօրքն Պարսից չորեքհարիւր բիւրուն առաքեալ ի Շապհոյ արքայէն ի վերայ Հայաստան աշխարհին աւար առնուլ եւ կորուսանել զերկիրն զօրացն թագաւորութեանցն Հայոց եւ գային հասանէին ի տեղին որ կոչին Մախազեան Ապա քառասուն հազարաւ ելանէր Վասակ զօրավարն ընդդէմ նոցա հարկանէր սատակէր զզօրս նոցա սպանանէր զՎահրիճն եւ կոտորէր զզօրսն Պարսից եւ ոչ թողոյր ի նոցանէ եւ ոչ մի եւ զգուշանայր զսահմանօք երկրին իւրոյ 
Յաղագս Գումանդ Շապհոյ որ մեծաւ պարծանօք պարծեալ առաջի արքային Պարսից Շապհոյ եւ առեալ ածէր ի վերայ աշխարհին Հայոց իննհարեւր հազար զօրս եւ կամ զիարդ նկուն լինէին չարաչար մերժեալ լինէին յաշխարհէն Հայոց Եւ եղեւ յետ այսորիկ գայր հասանէր Գումանդ Շապուհ առաքեալ ի Շապուհոյ արքայէ Պարսից իննհարիւր հազարաւ պարծեցեալ առաջի թագաւորին Եւ գնացեալ գայր հասանէր յաշխարհն Հայոց եւ առաջնորդ ունէր ի ձեռին զՄերուժանն վատանշան որ էր յԱրծրունեաց տոհմէն յերկրէն Հայոց Ապա գայր հասանէր եւ զեղծ գտանէր զսահմանապահսն որք պահէին զսահմանս Հայոց Ապա լցան սփռեցան ծաւալեցան ընդ ամենայն երկիրն Հայոց աւար առնուլ քանդել աւերել զերկիրն ամենայն Հայոց աշխարհին Ապա կազմէր պատրաստէր Վասակ զօրավարն Հայոց հասանէր անկանէր ի վերայ արքայագնդին եւ նախ զԳումանդ Շապուհն սպանանէր Եւ ապա ընդ ցիրն ասպատակ սփռեալ հայացիքն զամենայն զօրսն Պարսից կոտորեալ անմի արարեալ սպառեցին Բայց միայն չարագործն Մերուժանն միաձի ճողոպրեալ փախչէր անկանէր յերկիրն Պարսից 
Յաղագս Դեհկան նահապետի որ առաքեցաւ ի Շապհոյ արքայէ Պարսից ի վերայ Արշակայ Հայոց արքային զօրօք ապա հասանէր սատակէր զնոսա զօրավարն Հայոց Վասակ Յետ այսր ամենայնի Շապուհ արքային Պարսից զօրաժողով լինէր եւ կուտէր զօրս անչափ եւ անթիւ եւ անհամար իբրեւ զաւազ ծովու եւ կուռ վառեալ որք նիզակ ի ձեռն առնուին չորեքհարիւր բեւր զօրս բազումս Եւ զԴեհկան նահապետ որ տոհմիկ իսկ էր ազգաւ տոհմին զօրավարացն Հայոց այս ինքն Մամիկոնենից առաքէր զնա թագաւորն Պարսից Շապուհ յերկիրն Հայոց ի վերայ Արշակայ արքային Հայոց Գայր հասանէր ի սահմանս երկրին Հայոց ապա եւ զհայացիսն ոչ ինչ ծուլացեալ ի քուն գտանէր այլ կազմ պատրաստք կային նմին գործոյ ճակատուն պատերազմի Եւ զօրավարն Վասակ ելանէր ընդ առաջ նոցա եւթանասուն հազարաւ հարկանէր սատակէր զզօրսն ամենայն Պարսից սպանանէր զիւր զազգային զԴեհկան նահապետն եւ զմնացեալսն առաջի իւր տանէր փախստական ձիահալածք արարեալք Բայց Մերուժանն արծրունունի փախուցեալ ապրէր որ առաջնորդէր նոցա 
Յաղագս Սուրենայ Պահլաւի որ եկն եւ նա զօրօք բազմօք եւ սա եւս նկուն լինէր իբրեւ զառաջինսն Ապա կրկնէր լինէր զօրաժողով Շապուհ արքայ Պարսից կազմէր պատրաստէր գունդս բազումս զօրացն եւ փիղս անթիւս զօրս ընդիրս եւ պատերազմողս եւ Սուրէն Պահլաւ որ ազգակից իսկ էր Արշակայ թագաւորին Հայոց եւ Մերուժանն առաջնորդ նոցա եւ արձակեաց ի վերայ նոցա Ապա քանզի եւ Վասակ զօրավարն Հայոց խաղաց գնաց ընդ առաջ նոցա երեսուն հազարաւ հարկանէր ի դիմի զՍուրէն եւ սպանանէր եւ զզօրսն կոտորեաց բայց Մերուժան փախչէր 
Յաղագս Ապական Վսեմականի զի եկն եւ նա յայս պատերազմս եւ նմա ձախողեցաւ որպէս առաջնոցն Իսկ յետ Սուրենայ եկն Վսեմական գայր հասանէր անչափ բազմութեամբ եւ անթիւ զօրօք եւ Մերուժան առաջնորդ առաքեալ ի Շապհոյ արքայէն Պարսից ի գործ պատերազմի ի վերայ երկրին Հայոց Ապա առաքեցաւ ընդ առաջ նորա Վասակ սպարապետ զօրավարն Հայոց հարկանէր սատակէր զԱպականն Վսեմական հանդերձ զօրօքն եւ զմին ի նոցանէն ոչ ապրեցուցանէր Բայց միայն փախչէր չարագործն Մերուժան 
Յաղագս Զըկայ նուիրակապետի որ առաքեցաւ ի Շապհոյ արքայէն ի վերայ Հայոց բազում զօրօք ի պատերազմ եւ սատակեցաւ իբրեւ զառաջինսն Յետ այսորիկ Զիկ նուիրակապետն զիւր արձակեաց Շապուհ արքայ Պարսից մղել զպատերազմ Հայոց եւ զՄերուժանն առաջնորդ ընդ նոսա առնէր Եւ գումարէր գումարտակ բազում իբրեւ զաւազ ծովու բազմութեամբ եւ գային հասանէին յերկիրն Հայոց Ապա ելանէր ի դիմի հարկանէր նոցա Վասակ զօրավարն Հայոց Զիկն սպանանէր եւ զզօրսն զկէսն կոտորէր եւ զկէսն առաջի իւրեանց փախստական առնէին Այն անգամ եւս ոչ կարէին ի բուռն արկանել զՄերուժանն 
Յաղագս Սուրենայ պարսկի որ յետ Զըկայն եւս եկն ի պատերազմն եւ նա ի բուռն անկեալ Վասակայ հանդերձ իւրովք զօրօքն սատակեցաւ Եւ եղեւ յետ մահուն Զըկայ Սուրէն պարսիկ խաղաց ի թագաւորէն Պարսից Շապհոյ վաթսուն բիւրու եկն եհաս տալ պատերազմ ընդ թագաւորին Հայոց Արշակայ եւ առաջնորդ ունէր զՄերուժանն Ապա ժողովեաց զամենայն զօրս նախարարացն Վասակ սպարապետն Հայոց ելանէր ի գիշերի անկանէր ի ներքս ի ղակիշն ի հետիոտս սուսեր ի ձեռն տասն հազարաւ ընտիր ընտիր արամբք Առ հասարակ կոտորէին հարկանէին եւ սատակէին զզօրսն Պարսից եւ ձերբակալ առնէին զՍուրէն պարսիկ եւ ածէին զնա առ արքայն Արշակ Ապա հրաման տայր քարակոշկոճ առնել զնա Բայց Մերուժանն ապրէր փախստեայ 
Յաղագս Հրեւշղումայ որ առաքեցաւ յարքայէն Պարսից ի վերայ Հայոց իննսուն բիւրու եւ այն անգամ եւս նշան յաղթութեան Հայոց կանկնէր Եւ Հրեւշողումն արձակէր ի պատերազմ ի վերայ աշխարհին Հայոց Զի եւ սա իսկ ի նմին յազգէ թագաւորին Հայոց ազգական էր այլ բանիւ Շապհոյ արքայի գայր հասանէր հանդերձ զօրօք իննսուն բիւրուն տալ պատերազմ ընդ հայաստանեայսն Ապա կարգէր կազմէր պատրաստէր Վասակ զօրավարն Հայոց զամենայն զգունդս զօրացն եւ դիմեաց ի վերայ նոցա մարտիւ պատերազմաւ Փախստականս տանէին զնոսա արկեալ առաջի իւրեանց եւ Հրեւշողումն եւ Մերուժանն փախչէին 
Յաղագս Բոյեկան մեծ նախարարին Պարսից որ եկն եւ սա քառասուն բիւրաւ զոր հարկանէր ջնջէր սպարապետն Հայոց Վասակ Յետ այսորիկ Բոյեկան մեծ նախարար Պարսից եւ քառասուն բիւր ընդ նմա գային հասանէին յԱտրպատական կամէին ասպատակ առնել յերկիրն Հայոց Ապա զառաջեօք անգանէր Վասակ իւրով հայաստան գնդաւն հարկանէր զզօրսն ամենայն Պարսից եւ զԲոյեկանն սպանանէր ի Թաւրէժն Եւ այրէր անդ զապարանս թագաւորին Պարսից եւ գտեալ անդ զպատկեր թագաւորին Պարսից նետաձիգ եղեալ նետալից առնէր Բայց միայն փախչէր Մերուժանն ընդ նոսա եկեալ 
Յաղագս Վաչականայ որ եկն ի Հայս ութեւտասն բիւրուն եւ կամէր առնուլ զՀայս ապա եւ զնա վանեաց սպարապետն Հայոց եւ զզօրս նորա Վաչական ոմն ի նախարարացն Պարսից արշաւէր յերկիրն Հայաստան հանդերձ ութեւտասն բիւրօք Ապա ժողովէր զօրավարն Հայոց Վասակ զամենայն զզօրսն Հայոց եւ թողոյր զթագաւորն Արշակ յամուր բերդին Դարիւնաց եւ ինքն զօրավարն Հայոց Վասակ խաղայր անկանէր հանդերձ զօրօքն Հայոց զբանակաւն Վաչականայ Սպանանէր զՎաչականն եւ կոտորէր զբանակսն Պարսից բայց միայն ապրէր սակաւուք փախուցեալ Մերուժանն եկեալ առաջնորդ նոցա 
Յաղագս Մշկանայ եւ երեսուն եւ հինգ բիւրուն որ արշաւէր յերկիրն Հայոց եթէ զիարդ կոտորեալ եղեւ ի Վասակայ եւ ի զօրաց Հայոց Եւ Մշկան ոմն անուն մի ի նախարարացն Պարսից եւ նա եկեալ ուղղէր ճակատս ընդ թագաւորին Արշակայ Ապա զօրավարն Հայոց Վասակ ճակատէր զզօրսն Հայոց ընդդէմ նոցա եւ դէմ յանդիման մեծաւ բնութեամբ միմեանց յարձակէին Եւ յաղթահարէր զզօրսն Պարսից գունդն հայաստան սատակէին եւ ոչ մի ի նոցանէն ոչ ապրեցուցանէր եւ յանկանէ յանուանէ զՄշկանն սպանանէին եւ Մերուժանն փախչէր 
Յաղագս Մարուճանայ եւ վաթսուն բիւրուն թէ զիարդ եկեալք ի վերայ թագաւորին Արշակայ կամ զիարդ հարկանէր սատակէր զնոսա Վասակ սպարապետն Մարիճան ոմն մեծ նախարար գայր մարտնչէր ընդ երկիրն Հայոց Ապա հանդերձ զօրօքն վաթսուն բիւրուն գայր հասանէր միջամբոխ լինէր յերկիրն Հայոց եւ առաջնորդ ի ձեռին ունէր զՄերուժանն արծրունի Ապա եւս պատահէր պատերազմաւ Վամակ ամենայն զօրօքն Հայոց հարկանէր սատակէր զզօրսն Պարսից կորուսանէր եւ զՄարուճանն սպանանէր Բայց միայն փախչէր Մերուժանն 
Յաղագս Զինդակապետին որ իննսուն բիւրով եկն ի վերայ Հայոց թագաւորին ապա հասանէր սատակէր ի մեծ հարուածս զզօրսն Պարսից Վասակ զօրավարն Զինդակապետ ոմն զօրագլոխ զօրացն թագաւորին Պարսից հանդերձ իննսուն բիւրուն գայր հասանէր ի սահմանս Ատրպատականի Ապա կանխէր եւ ելանէր ընդ առաջ նոցա Վասակ զօրավարն Հայոց անկանէր ի գիշերի ի վերայ ղակշին Պարսկաց եւ հանէր ընդ սուր առ հասարակ զամենեսեան եւ սպանանէր զԶնդկապետն ի մէջ բանակին Բայց միայն ճողոպրեալ ապրէր Մերուժանն վատանշան 
Յաղագս արքայորդւոյն Պապայ թէ զիարդ յայտնի էին դեւքն ի նմա եւ հանդերձ նոքօք գործէր զպղծութիւնն Պապ որդին Արշակայ ծնաւ ի մօրէն Փառանձեմայ սիւնւոյ որ էր լեալ կին Գնելոյն զոր եսպան արքայն Արշակ եւ առ զկին նորա Փառանձեմ իւր կին եւ ծնաւ ի նմանէ որդի որ կոչեցաւն Պապ Եւ եղեւ իբրեւ ծնաւ զնա մայրն իւր քանզի անօրէն մարդ էր եւ ամենեւին յԱստուծոյ ոչ երկնչէր նուիրեաց զնա դիւաց եւ բնակեցին դեւք բազումք ի մանուկն եւ վարէին զնա ըստ կամաց իւրեանց Սնաւ եւ աճեաց եւ գործէր զմեղս զպոռնկութիւն զպղծութիւն ստուագիտութեան եւ զանասնագիտութիւն եւ զազրալի գարշութիւն բայց կարի զարուագիտութիւն Դարձեալ ինքն իգանայր այլոց եւ այսպէս մըմկեալ թաւալեալ էր Եւ երբեմն իբրեւ զգաց մայր նորա զարուագիտութիւնն եւ ոչ կարացեալ համբերել պարսաւանացն վատանուանութեանն ասէ ցսենեկապան որդւոյն իւրոյ թէ յորժամ նա խնդրեսցէ ի պղծութիւն զարսն ընդ որ սովորն է անկանել դուք զիս ի ներքս կոչեսջիք Յորժամ պատանեակն Պապ ինքն ընդ անկողին մտեալ խնդրէր զարսն ի պղծութիւն եմուտ մայր նորա եւ նստաւ զառաջեաւ նորա իւր որդւոյն Ապա սկսաւ ճչել վայել պատանեակն եւ ասէ ցմայր իւր Յարիցես գնասցես ի բաց զի մեռանիմ խորովիմ կսկծիմ պայթիմ թէ ոչ յարիցես գնասցես ի տանէս Իսկ մայրն ասէ թէ ոչ գնացեալ ելից ի տանէ աստի Իսկ նա հաղ քան զհաղ ճչէր բազմացուցանէր զվայելն Իսկ մայրն նայեցեալ տեսանէր աչօք իւրովք օձք սպիտակք զի պատեալք էին զգահոյիցն ոտամբք եւ ճապատէին ի վերայ պատանեկին Պապայ մինչ դեռ ընգողմանեալ էր նա կայր ի մահիճսն վայէր եւ խնդրէր զպատանեակսն ընդ որ սովորն էր գիտանալ Իսկ մայրն գիտացեալ յիշեաց զայն որոց ի ծննդեանն նուիրեաց զորդին իւր գիտաց թէ նոքա են որ ի կերպարանս օձիցն ճապատէին զորդւովն իւրով յարտասուս հարեալ ասաց Վայ ինձ որդեակ իմ զի քեզ տագնապ էր եւ ես ոչ գիտէի Յարուցեալ գնաց եթող զտեղին կատարել զպէտս ցանկութեանն Եւ այսպէս դիւօք վարեալ յայսպիսի գործս զամենայն աւուրս կենաց իւրոց ըմբռնեալ Պապն որդին Արշակայ մինչ եհաս ի թագաւորութիւնն մինչեւ ի մահ իւր 
Յաղագս Սակստան անդերձապետի որ առաքեցաւ ի Շապհոյ թագաւորէն Պարսից չորեքհարիւր հազարաւ եւ փոխոյց եւս զնա Վասակ զօրավարն Հայոց Ապա յետ այսորիկ ժողովեաց թագաւորն Պարսից Շապուհ զզօրս իւր եւ հազարս չորեքհարեւր եւ Սակստան անդերձապետ զօրագլուխ նոցա Ապա խաղացին գնացին ի կողմանս Հայոց եկին ծաւալեցան ճակատեցան ընդ թագաւորութեանն Հայոց Արշակայ Ապա ի մի վայր եկեալք ամենայն մեծամեծք նախարարացն Հայոց խորհուրդ խորհէին քանզի ոչ առնուին յանձն երբէք թէ թագաւորն Արշակ մտցէ ընդ նոսա ի պատերազմ Ապա զօրավարն Վասակ հանդերձ ամենայն մեծամեծօքն եւ նախարարօքն ամենայն Հայոց մեծաց հարկանէր սատակէր զամենայն զօրսն Պարսից Եւ սպանանէր Սակստան անդերձապետն բայց միայն ապրէր Մերուժանն արժրունի փախուցեալ 
Յաղագս Շապստան տակառապետին որ եկն հինգ հարեւր բիւրուն ի վերայ աշխարհին Հայոց ապա եւ զնոսա հարկանէին սատակէին զօրքն Հայոց Շապստան տակառապետն գայր հասանէր հինգ հարիւր բիւրուն ի վերայ աշխարհին Հայոց եւ կամէր մտանել յաշխարհն Հայոց Ապա կազմեալ պատրաստեալ գունդն զօրաց թագաւորին Հայոց եւ Վասակ զօրավարն Հայոց ելանէր ի դիմի հարկանէր զօրացն Պարսից Հարկանէին կոտորէին զզօրսն Պարսից եւ սպանանէին զՇապստան տակառապետն Պարսկաց Բայց միայն փախչէր Մերուժանն ապրեալ լինէր 
Յաղագս Մոգաց հանդերձապետին որ գայր հասանէր ութուտասն բիւրուն տալ ճակատ ընդ թագաւորին Հայոց եւ սա կործանէր իբրեւ զառաջինսն Ապա եւ Մոգաց անդերձապետն գայր հասանէր ութուտասն բիւրու տալ ճակատս ընդ թագաւորին Հայոց Արշակայ Ապա գնային հասանէին ի մի վայր ամենայն զօրքն հայաստան երկրին եւ Վասակ զօրավարն սպարապետն որ էր դայեակ թագաւորին Հայոց Արշակայ Եթէ կարի շատ աճապարեալ հասանէին այնչափ ժամանեցին մինչեւ ի Մաղխազան կարացին հասանել Եւ անդ ընդ միմեանս գունդն երկոքեան բախէին ի պարտութիւն մատնեցան զօրքն Պարսից փախստական լինէին յերեսաց Վասակայ զօրավարին եւ ամենայն զօրացն Հայոց Եւ սպանանէին անդ զՄոգաց անդարձապետն եւ զզօրսն անմի արարեալ բայց միայն Մերուժանն ի տաճիկ ձի նստեալ փախչէր 
Յաղագս Մռիկանայ որ քառասուն բիւրօք եկն կռուել ընդ թագաւորին Հայոց եւ ի Վասակէ եւ ի զօրացն Հայոց սատակեցաւ Ապա Մռիկան ոմն մեծ զօրագլուխն Պարսից քառասուն բիւրօք գայր հասանէր ի մարտ պատերազմի ընդ Արշակայ արքային Հայոց Ապա եւ զօրքն Հայոց խրոխտացեալ հանդերձ իւրեանց զօրավարաւն Վասակաւ գազանաբար առիւծաբար դէմ ընդդէմ յարձակէին եւ անդէն սատակէին զզօրսն Պարսից եւ սպանանէին զՄռիկանն Բայց Մերուժանն եւ այն անգամ փախչէր 
Յաղագս քակելոյ եւ քայքայելոյ թագաւորութեանն Հայոց թէ որպէս ապստամբեցին բազումք ի նախարարացն Հայոց եւ ձեռս ետուն ի Շապուհ արքայն Պարսից եւ թէ զիարդ հուպ ցրուեցան այսր անդր եւ նուաղեաց թագաւորութիւնն Հայոց Զերեսուն եւ զչորս ամս ետուն պատերազմ երկիրս Հայոց ընդ թագաւորին Պարսից եւ յետ այնորիկ ձանձրացան պարտեցան լքան աշխատեցան երկոքին կողմանքն Եւ սկսան սորսորել գնալ ի բանակէն Հայոց թագաւորին թողին զիւրեանց արքայն Արշակ Բայց նախ այսմ գնալոյ սկիզբն առնէին մեծամեծ աւագանին Նախ բդեաշխն Աղձնեաց եւ Նոշիրական բդեաշխն եւ Մահկերտանն եւ Նիհորականն եւ Դասսընտրէին եւ ամենայն նախարարութիւն Աղձնեաց եւ զօրն եւ տունն տոհմին Աղձնեաց կողմանն ապստամբեցին յարքայէն Հայոց Արշակայ եւ չոգան կացին առաջի արքային Պարսկաց Շապհոյ եւ պարիսպ ածէին ի Հայոց կուսէ որ Ձորայն կոչեն դրունս դնէին եւ զատուցին զիւրեանց աշխարհն ի Հայոց Եւ յետ սորա Գուգարաց բդեաշխն եւ յետ սորա Ձորայ գաւառին տէրն եւ Կողբայ գաւառին տէրն եւ ընդ նոսա Գարդմանաձորոյ տէրն Եւ որք մօտ էին ի նոսա կողմն այնր ձեռին որ շուրջ էին զնոքօք միահաղոյն ապստամբեցին ի թագաւորէն Հայոց Արշակայ եւ չոգան գնացին առաջի կացին թագաւորին Պարսից Շապհոյ Ապստամբեցին յԱրշակայ արքայէն Հայոց ամուր գաւառն Արձախայ եւ ամուր գաւառն Տմօրեաց եւ ամուր աշխարհն Կորդեաց ապա եւ տէր գաւառին Կորդուաց չոգաւ եկաց առաջի թագաւորին Պարսից Յետ այսորիկ ապստամբեաց ի թագաւորէն Հայոց եւ ձեռին իշխանութեանն տանն Հայոց թագաւորին որ էր զԱտրպայական աշխարհաւն յետս եկաց ի թագաւորէն Հայոց ամուր աշխարհն Մարաց յետս եկաց յարքայէն Հայոց եւ աշխարհն Կազբից եթող զարքայն Հայոց եւ գնաց Սաղամուտ տէրն Անձտեայ եւ ընդ նմա իշխանն մեծի Ծոփաց եւ գնացին առ թագաւորն Յունաց Միջնաշխարհն մնացեալքն յերկուացան յարքայէն եւ ոչ կամէին լսել թագաւորին իւրեանց ոչ մի ինչ իրս զոր նա կամէր Եւ գձձեցաւ թագաւորութիւնն մեծապէս Եւ Վահան եղբայր Վասակայ սպարապետին ի մամիկոնեան ի տոհմէն անկաւ ի բանս հրապուրանաց նա ի Մերուժանայ արծրունոյ քեռորդւոյ իւրոյ Եւ սա ապստամբեաց յԱրշակայ յարքայէն Հայոց եւ չոգաւ եկաց առաջի թագաւորին Պարսից Շապհոյ Եւ հաճեաց զմիտս նորա եւ նախ ուրացաւ նա ի կենաց իւրոց զոր ի Քրիստոսն ունէր եւ յանձն առ պաշտել զօրէնս մոգութեանն այս ինքն երկիր պագանել կրակի եւ ջրոյ եւ արեգական եւ ուրանալ զօրէնս քրիստոնէութեանն յորում ծնեալն էր Եւ եղեւ նա ըստ մտի թագաւորին Պարսից եւ մատուցանէր եւս ամբաստան գրգռութիւն զարքայէն Հայոց Արշակայ եւ զիւրմէ տանուտեառնէն Վասակայ եւ յիշեցուցանէր եւս նմա զմահն Վարդանայ թէ յաղագս քո մեռաւ Եւ եղեւ նա այնուհետեւ սիրելի Շապհոյ արքային եւ ետ նա կին Վահանայ զՈրմիզդուխտ քոյր իւր եւ շնորհեաց նմա բարձ եւ զպատիւ որ նոցուն լեալ էր նախնեաց եւ մտերիմ փեսայ արար զնա իւր թագաւորն եւ ի մէջ զօրաց իւրոց շքեղացոյց զնա եւ խոստացաւ նմա կեանս մեծամեծս առնել Իսկ թիւն Հայոց պակասեաց յայսմ հետէ եւ յապա 
Յաղագս թէ զիարդ միաբան համօրէն աշխարհօրէն որ միանգամ մնացեալք յաշխարհին ժողովէին առ Ներսէս կաթողիկոսն Հայոց եւ զբողոք հարկանէին առաջի նորա եւ ձեռնթափ լինէին եւ թողին ի ձեռաց զիւրեանց թագաւորն Արշակ Ապա ժողովեցան մարդիկ ամենայն աշխարհին իշխանութեանն թագաւորութեանն Հայոց եւ եկին առ մեծ եպիսկոպոսապետն Հայոց Ներսէս մեծամեծք նախարարք կուսակալք կողմակալք գաւառատեարք գործակալք եւ դասապետք շինականաց Ի մի վայր եկեալ ժողովեցան խօսել սկսան ընդ Ներսիսի եւ ասեն Դու տէր քեզէն գիտես զի այս երեսուն ամ է թագաւորին մերոյ Արշակայ զի ոչ մի ամ մեզ հանգիստ ոչ եղեւ ի պատերազմէ եւ համակ սրով եւ սուսերօք եւ ի սլաքս եւ ի տէգս նիզակաց զքրտունս երեսաց մերոց ջնջեցաք Եւ արդ ոչ կարեմք այսմ զժոյժ ունել եւ ոչ այլ կարեմք տալ ճակատս զի լաւ է մեզ թէ ծառայեսցուք մեք թագաւորին Պարսից որպէս ընկերքն մեր արարին զի թողին զնա եւ գնացին առ թագաւորն Պարսից եւ մեք սոյնպէս առնելոց եմք զի ոչ այլ եւս կարեմք կռուել Թէպէտ իցէ թագաւորին Արշակայ կռուել ընդ Շապհոյ Վասակաւ եւ Անդուկաւ աներաւ իւրով տացէ պատերազմ այլ յայսմիկ Հայոց աշխարհէս եւ ոչ մի այր ոչ ոք է երթալոց ի թիկունս օգնականութեան նորա Նմա եթէ պէտ իցէ տացէ պատերազմ թէ պէտ մի մեր թողեալ զնա մեզ չէ փոյթ Իսկ սուրբն Ներսէս խօսէր ընդ նոսա որպէս օրէն էր եթէ տեսէք եւ քաջ զմտաւ ածէք եւ յիշեցէք զբանն տեառն պատուիրանին միաբանութեամբ որպէս պատուիրեացն ծառայից հնազանդ կալ տէրանց իւրեանց Զի ամենեքեան դուք աւադիկ կայք եւ վկայէք մանաւանդ զի ամենեքեան դուք կեցեալ էք յազգէդ արշակունոյ ոմանք ի ձէնջ գաւառատեարք լեալք ի նոցանէն եւ ոմանք մեծամեծք աշխարհաց ոմանք աւագ աւագ աւանաց գեղից եւ գանձուց տեարք լեալ էք եւ պէսպէս դաստակերտացն Զի թէպէտ եւ առ արարիչն Աստուած յանցաւոր իցեն պեղծ ազգն Արշակունեաց սակայն զձեզ կեցուցեալ զամենեսեան եւ յաղբոյ թօթափեալ է զոմն գործով զոմն պատուով զոմն իշխանութեամբ զոմն գործակալութեամբ Զի թէպէտ եւ առ Աստուած մեղաւոր է Արշակ արքայ եւ պարտական է տոկոսեաց արարչին իւրոյ առ ի տանել նմա վրէժս սակայն Աստուած վասն բազում եւ անչափ մարդասիրութեան իւրոյ խնայեաց ի նա եւ վասն նորա ի ձեզ Եւ դուք աւադիկ կամիք անկանել հեթանոսաց ի ծառայութիւն եւ կորուսանել զկեանս ձեր յԱստուծոյ եւ մերժել զբնակ տեարսն ձեր զորս տուեալ է ձեզ յԱստուծոյ եւ օտար տերանց ծառայեալ եւ նոցին անաստուած կրօնիցն ցանկալ Բայց լաւ լիցի ձեզ զնոյն սիրել եւ յանձն առնուլ եւ նմին հաւանել եւ ոչ մերժել յանձանց ձերոց զարարչապաշտ թագաւորն Զի թէ բեւր չար իցէ Արշակ սակայն աստուածապաշտ է եւ եթէ մեղաւոր եւս իցէ սակայն թագաւոր ձեր է որպէս եւ դուքդ ասացէք առաջի իմ թէ այսչափ ամք են զի մարտեայք եւս ի վերայ անձանց ձերոց եւ հոգւոց ի վերայ աշխարհի ի վերայ կանանց եւ որդւոց ձերոց Եւ որ մեծն է քան զամենայն ի վերայ եկեղեցեաց ձերոց ի վերայ ուխտի հաւատոց ձերոց զոր ունիմք ի տէր մեր Յիսուս Քրիստոս եւ համակ տէր ետ ձեզ յաղթութիւն անուան իւրոյ Եւ արդ կամիք փոխանակ Քրիստոսի արարչին ձերոյ ծառայել ձեզ անաստուածն մոգութեան անօրինացն եւ նոցուն պաշտօնէիցն ի թողուլ նախ զարարիչն մեր եւ զնորուն պատուիրանս զոր պատուիրեաց ձեզ միամիտ կալ առ տեարսն մարմնաւորս զորս նորայն արարեալ է գուցէ բարկացեալ տէր Աստուած ձեր եւ խլիցէ զձեզ արմատաքի եւ մատնեսցէ զձեզ հեթանոսացն ի չար ծառայութիւն ստրկութեանն մինչեւ յաւիտեան եւ ոչ երբէք բարձցի լուծն ծառայութեան ի ձէնջ Եւ բողոքէք դուք առ տէր եւ նա ոչ լսիցէ ձեզ վասն զի անձամբ անկանիք դուք ի ծառայութիւն հեթանոս տերանց եւ անաստուած անգէտ մարդկան ի ձեռս հեթանոս արանց տերանց խստասրտաց եւ բազում չարի դիպեալ ելանիցէ առաջի ձեր եւ ոչ կարիցէք ճողոպրել յայնմանէ Իսկ նոքա որ միանգամ էին ի մի վայր ժողովեալ զաղաղակ հարկանէին քարոզ կարդացեալ միմեանց ձայն առնէին շփոթէին ամբոխէին եւ ասէին Հապա գնասցուք ասեն սփռեցարուք յիւրաքանչիւր տեղիս զի այդմ բանից մեք ինչ ոչ կամիմք լսել Սփռեցան յիւրաքանչիւր տունս իւրեանց 
Յաղագս Շապհոյ արքայի թէ զիարդ յայնմ ժամանակի լռեցոյց զպատերազմ տալ ընդ Արշակայ Հայոց թագաւորին եւ մեղեխանօք առ ինքն կոչէր ի հաշտութիւն Ապա Շապուհ արքայ Պարսից մեծաւ աղաչանօք եւ պատարագօք եւ հրովարտակօք եւ սիրով զԱրշակ առ ինքն կոչէր զի յայնմ հետէ արասցեն ի մէջ իւրեանց սէր եւ խաղաղութիւն եւ բարեկամութիւն մեծ Իսկ Արշակ արքայ թէպէտ պատերազմ կամէր տալ այլ ոչ կամէին յանձն առնուլ այսմիկ ամենայն զօրքն աշխարհին Հայոց Ապա թէ կամաւ կամաւ թէ ոչ կամաւ սակայն եդ սիրտ խոնարհութեամբ հրովարտակս առ Շապուհ արքայ Պարսից որպէս վայելէ ծառայի առ տէր իւր տալ Եւ առաքէր յիւրմէ նմա պատարագս հաշտութեան 
Յաղագս կոչելոյ կրկին անգամ Շապուհ արքայի զԱրշակ արքայ Հայոց եւ նորա երթալոյն եւ միահաղոյն կորնչելոյն նորա Ապա յետ այսորիկ դարձեալ առաքեաց առ Արշակ արքայ Հայոց Շապուհ արքայ Պարսից եւ ասէ Իսկ եթէ հաճ եմք ես եւ դու ընդ միմեանց եկ տեսցուք զմիմեանս եւ յայսմ հետէ իբրեւ զհայր եւ զորդի լիցուք ընդ միմեանս Ապա թէ ոչ տեսանես դու զիս խնդրես զպատերազմ ի մէջ իմ եւ ի մէջ քո Իսկ Արշակ խնդրէր հաւատարիմ երդումն ուխտիւ ի նմանէն զի յայսմ հետէ անկասկած երթիցէ առ նա Եւ նա ետ բերել ըստ օրինացն հաւատարիմ երդմանց թագաւորութեանն Պարսից աղ կնքել վարազ նկարագիր մատանեաւ եւ յղեաց Զի թէ իցէ եւ զայն երդման եւս զհետ ոչ եկեսցէ ապա կազմ լիցի տալ ճակատս պատերազմի ի մէջ իւրեանց Իսկ զայն եւս յորժամ տեսին եւ լուան ամենայն մարդիկն երկրին Հայոց ստիպեցին բռնաբօսեցին զիւրեանց թագաւորն զԱրշակ եւ շտապեցին զի յարիցէ գնասցէ երթիցէ յանդիման լիցի թագաւորին Պարսից Շապհոյ Յայնմ հետէ թէ կամաւ կամաւ եւ թէ ոչ կամաւ յարեաւ թագաւորն Հայոց Արշակ առ ընդ իւր զզօրավարն սպարապետն Հայոց զդայեակն իւր խաղաց գնաց յերկրէն Հայոց յերկիրն Պարսից առ Շապուհ արքայ Պարսից չոգաւ յանդիման եղեւ թագաւորին Պարսից Շապհոյ Իբրեւ տեսին զնոսա արկին ի շղթայս զերկոսեանն զարքայն Արշակ եւ զսպարապետն Վասակ եւ պահէին զնոսա արձակ ի մէջ ազատագունդ փուշտիպան զօրացն Եւ կոչեաց արքայ Շապուհ զարքայ Արշակ եւ իբրեւ զծառայ իւր պատուհասեաց զնա եւ նա յանցաւոր եւ մահապարտ զանձն իւր առ նա համարեցաւ Դարձեալ անդրէն ի նոյն գունդ փուշտիպանաց ետուն զԱրշակ արքայ ի պահեստ 
Յաղագս թէ որպէս զդիւթսն եւ զքաւդեայսն հարցեալ Շապհոյ փորձէր զմիտս Արշակայ եւ տայր զնա յԱնուշ բերդն եւ կամ զՎասակ սպարապետն Հայոց չարամահ հրամայէր առնել Ապա կոչեաց թագաւորն Պարսից Շապուհ զդիւթսն եւ զաստեղագէտսն եւ զքաւդեայսն խօսէր ընդ նոսա եւ ասէր եթէ ես բազում անգամ կամեցայ սիրել զԱրշակ արքայ Հայոց եւ նա համակ անարգեաց զիս Եւ եդի ընդ նմա ուխտ խաղաղութեան եւ երդուաւ ինձ յիւրեանց օրէնս քրիստոնէութեանն ի գլխաւորութիւն այնմ զոր աւետարանն կոչեն նախ այն երդմանն ստեաց Ես նմա բիւր բարիս խորհեցայ որպէս հայր որդւոյ կատարել նմա եւ նա ինձ չար ընդ բարւոյ հատոյց Իսկ ես կոչեցի զերիցունս եկեղեցոյն Տիսփոնի քաղաքի եւ կարծեցի թէ նոքա նենգութեամբ ինչ ետուն նմա զերդումն եւ ետուն ինձ ստել Եւ պատուհասեալ զնոսա որպէս զմահապարտս իսկ ասաց ցիս Մարի երէց գլխաւորն նոցա ասէին թէ մեք արդարութեամբ տուաք նմա զերդումն բայց եթէ նա ստեաց նոյն աւետարանն ածէ զնա առ ոտս ձեր Եւ ես նոցա ոչ լուայ եւ ետու հրաման եւթանասուն զնոսա ի մի գուբ փողոտել եւ զուսումնակիցս նոցա հանել ընդ սուր Զաւետարանն յոր երդուաւ Արշակ արքայ որ է գլխաւորութիւն ուսմանց նոցա քրիստոնէութեանն կապեցի շղթայիւք եւ կայ ի գանձի իմում Բայց բանքն Մարեայ երիցոյ ուշ եղեն ինձ եւ յիշեցի զի ասէր թէ մի սպանաներ զմեզ այլ ես գիտեմ զի նոյն աւետարանն ածէ զԱրշակ արքայ ի ծունկս քո Ահաւասիկ բանք արդարութեամբ կատարեցան զոր ասէրն Բայց Արշակ արքայ Հայոց այս երեսուն ամ է Արեաց զի ետուն ընդ նմա ճակատս եւ յաղթել եւ ոչ մի ամ ոչ կարացաք եւ ելեալ է եկեալ ոտիւք իւրովք Բայց թէ գիտէի թէ յայսմ հետէ կայցէ յուխտին իմում եւ ի հնազանդութեան բարեաւ ուխտիւ մեծապէս մեծարանօք արձակէի զնա խաղաղութեամբ յիւր աշխարհն Իսկ քաւդեայքն ետուն նմա պատասխանի եւ ասեն Թող մեզ այսօր եւ վաղիւն պատասխանի արասցուք քեզ Իսկ ի վաղիւ անդր ժողովեցան եկին ամենայն քաւդեայքն եւ աստեղագէտքն եւ ասեն ցարքայն Այժմ զի եկեալ է առ քեզ թագաւորն Հայոց Արշակ զիարդ խօսի ընդ քեզ կամ զինչ ձայն ածէ կամ զիարդ ունի զանձն Ասէ արքայն Իբրեւ զմի ի ծառայիցն իմոց համարի զինքն հող ոտից իմոց ջանայ լինել Ասեն նոքա Առ արա զոր ասեմքս քեզ պահեա դու զնոսա աստէն եւ առաքեա դու դեսպանս յերկիրն Հայոց եւ տուր բերել անտի հող ի սահմանացն Հայոց իբրեւ բեռինս երկուս եւ կահոյր մի ջուր Եւ հրաման տացես հարկանել զկէս խորանի յատակ ի բերեալ հողոյն Հայոց եւ առցես քեզէն զձեռանէ արքային Հայոց Արշակայ եւ տարցես նախ յայն տեղ որ բնակ իսկ իցէ հողն եւ հարցցես ցնա բանս Եւ դարձեալ առցես դու զձեռանէ նորա եւ տարցես ի հայատակսն ի հարեալ հողոյն եւ լուիցես դու բանս ի նմանէ եւ ապա գիտասցես դու եթէ կայ յուխտի քո եւ պահէ զդաշինս քո թէ ոչ յետ արձակելոյ քո զնա ի Հայս Ապա թէ ի վերայ հայ հողոյն խիստ ինչ բարբառեսցի գիտասջիր զի որ օր հասանէ յերկիրն Հայոց զնոյն ձայն ածէ ընդ քեզ եւ զնոյն պատերազմ նորոգէ ընդ քեզ զնոյն ճակատս եւ զնոյն թշնամութիւն յուզէ Ապա թագաւորն Պարսից քանզի զայս լուեալ ի քաւդէիցն տաճիկ ուղտուք արձակէ ի Հայս արս զհողոյ եւ զջրոյ զի եկեսցեն բերցեն նմա զհմայսն Եւ ընդ սակաւ աւուրս եկին բերին զայն ինչ զորմէ յղեացն Ապա հրաման տայր թագաւորն Շապուհ զկէս յատակին իւրոյ խորանին հարկանել ի բերեալ հողոյն Հայոց եւ զջուրն ցանել ի վերայ նորա եւ զկէսն ի նոյն հողն զիւրոյ բնակութեան երկրին թողուլ Եւ ետ ածել զԱրշակ արքայ Հայոց զառաջեւ իւրով եւ զայլ մարդիկն ի բաց հրամայեաց կացուցանել եւ զձեռանէ առեալ շրջէր ճեմելով Եւ երթեւեկս առեալ ընդ խորանն ասէ ցնա յորժամ ի պարսիկ ի հողոյն ի վերայ ճեմէին թէ Ընդէր եղեր իմ թշնամի Արշակ արքայ Հայոց զի ես որպէս զորդի սիրեցի զքեզ եւ կամեցայ տայ քեզ զդուստր իմ ի կնութիւն եւ որդի ինձ առնել զքեզ իսկ դու խստացար ընդ իս եւ քովք կամօք առանց իմոց կամաց եղեր ընդ իս թշնամի եւ այս լի երեսուն ամ է զի պատերազմեցար ընդ իս Ասէ Արշակ արքայ թէ Մեղայ քեզ եւ յանցեայ զի ես եկի եւ կոտորեցի եւ յաղթեցի թշնամեաց քոց եւ ակն ունէի ի քէն պարգեւ կենաց եւ թշնամիք իմ հրապուրեցին զիս եւ արկին երկիւղուկս ի քէն եւ փախուցին ի քէն Եւ երդումն իմ զոր երդուայ քեզ յառաջ ածին զիս եւ եկի աւասիկ առաջի քո Եւ աւասիկ ծառայ քո ի ձեռս քո կամ զինչ եւ պէտք է քեզ արա զիս զինչ եւ կամ իցէ սպան զիս զի ես ծառայ քո առ քեզ կարի յանցաւոր եմ մահապարտ եմ Իսկ Շապուհ արքայ առեալ զձեռանէ նորա շրջէր ճեմելով ի չքմեղս առեալ ածէր ի հայակողմն ի հողն հարեալ յատակն Իսկ իբրեւ յայն տեղի հասանէր եւ զհայ զհողն կոխէր մեծամեծս ըմբոստացեալ հպարտացեալ այլ ձայն շրջէր սկսանէր խօսել եւ ասել Ի բաց կաց յինէն ծառայ չարագործ տիրացեալ տերանցն քոց այլ ոչ թողից զքեզ եւ որդւոց քոց զվրէժ նախնեաց իմոց եւ զմահն Արտեւանայ արքային Զի այժմիկ ձեր ծառայից զմեր տերանց ձերոց զբարձ կալեալ է բայց ոչ թողից եթէ ոչ տեղիդ մեր առ մեզ եկեսցէ Իսկ դարձեալ առնոյր զձեռանէ դարձեալ տանէր յայն հող Պարսից ապա աշխարէր զասացեալսն խոնարհէր բուռն հարկանէր զոտից նորա մեծապէս ապաշխարելով զղջմամբ զասացեալ բանսն Իսկ յորժամ առեալ զձեռանէ զնա տանել ի հայ հողն եւս խստագոյն քան զառաջինսն բարբառէր իսկ դարձեալ միւսանգամ հանէր յայնմ հողոյն բանիւք յապաշխարութիւն դառնայր Յայգուէ մինչեւ երեկոյն այնպէս շատ փորձ փորձեաց զնա զի իբրեւ ի վերայ հարեալ հողոյն տանէր խոստացեալ ամբարտաւանէր իսկ ի վերայ բուն գետնոյն յատակին եւ կայր ի զղջումն դառնայր Իսկ իբրեւ երեկոյ եղեւ ժամ ընթրեաց թագաւորին Պարսից քանզի սովորութիւն էր Հայոց թագաւորին բազմական անդէն ընդ նմին առ նմա ի նորին տախտին արկանել բազմական օրէնք էին զի թագաւորն Պարսից եւ թագաւորն Հայոց ի միում տախտի բազմէին ի միում գահոյս Իսկ այն օր նախ զտող բազմականացն թագաւորացն որ անդն էին զամենեցունց կարգեցին հուսկ յետոյ զկնի ամենեցունց ի ներքոյ բոլորին զԱրշակայ բազմականն առնէին ուր զհայ հողն յատակն հարեալ էր Նախ ամենեքեան իբրեւ բազմեցան յիւրաքանչիւր չափու յետոյ ածէին բազմեցուցանէին զարքայն Արշակ Արդ եկաց բազմեալ ուռուցեալ վայր մի իսկ յոտն եկաց ասէ ցթագաւորն Շապուհ Իմ այդ տեղի ուր դուդ ես բազմեալ յոտն կաց այդի թող ես այդր բազմեցայց զի տեղի ազգի մերոյ այդ լեալ է ապա եթէ յաշխարհն իմ հասից մեծամեծ վրէժս խնդրեցից ի քէն Ապա տայր հրաման Շապուհ արքայ Պարսից բերել շղթայս եւ արկանել ի պարանոցն Արշակայ եւ յոտս եւ ի ձեռս նորա երկաթս եւ խաղացուցանել զնա ի յԱնդմըշն զոր Անուշ բերդն կոչեն եւ պնդեալ զնա մինչեւ անդէն մեռցի Եւ եղեւ ի վաղիւ անդր ետ հրաման Շապուհ արքայ ածել զառաջեաւ իւր զՎասակ մամիկոնեան զզօրավարն սպարապետն Հայոց մեծաց սկսաւ պատուհասել զնա քանզի էր Վասակ անձամբ փոքրիկ ասէ ցնա արքայն Պարսից Շապուհ Աղուէս դու էիր խանգարիչ որ այսչափ աշխատ արարեր զմեզ դու ես այն որ կոտորեցեր զԱրիս այսչափ ամս եւ զի գործես զմահ աղուեսու սպանից զքեզ Իսկ Վասակ տուեալ պատասխանի ասէ Այժմ քո տեսեալ զիս անձամբս փոքրիկ ոչ առեր զչափ մեծութեան իմոյ զի ցայժմ ես քեզ առեւծ էի եւ արդ աղուէս Բայց մինչ ես Վասակն էի ես սկայ էի մի ոտնս ի մերոյ լերին կայր եւ միւս ոտնս իմ ի միոյ լերին կայր յորժամ յաջ ոտնս յենուի զաջ լեառն ընդ գետին տանէի յորժամ ի ձախ ոտնն յենուի զձախ լեառն ընդ գետին տանէի Ապա հարցանէր թագաւորն Պարսից Շապուհ եւ ասէ Աղէ տուր ինձ գիտել ով են լերինքն այնոքիկ զորս դուն ընդ ունջ տանէիր Եւ ասէ Վասակ Լերինքն երկուք մի դու էիր եւ մի թագաւորն Յունաց Այն մինչ տուեալ էր ինձ Աստուծոյ զքեզ ընդ գետին տանէի եւ զթագաւորն Յունաց մինչեւ օրհնութիւն հօրն մերոյ Ներսէսի հանգուցեալ էր ի վերայ մեր եւ Աստուծոյ զմեզ ի ձեռանէ չէր թողեալ մինչեւ զնորա բանն արարաք եւ խրատ նորա եկաց առ մեզ գիտացաք տալ քեզ խրատ մինչեւ մեզէն աչօք բացօք անկաք ի խորխորատ Արդ զինչ եւ կամիս արա Ապա ետ հրաման թագաւորն Պարսից մորթել զզօրավարն Հայոց Վասակ եւ զմորթն հանել եւ լնուլ խոտով եւ տանել ընդ նոյն բերդ յԱնդմըշն որ Անյուշն կոչեն ուր արգելին իսկ զթագաւորն Արշակ 
Յաղագս գարութեանն եւ հարուածոյն աշխարհին Հայոց եւ աւերածոյն եւ գերութեան տանելոյն ի Պարս եւ չարամահ լինելոյ տիկնոջն Փառանձեմայ եւ քաղաքացն Հայոց աւերելոյ եւ հիմանց աշխարհին տապալելոյ Ապա արձակեաց արքայն Պարսից Շապուհ ի վերայ աշխարհին Հայոց երկուս ոմանս յիշխանաց անտի իւրոց միումն Զիկ անուն եւ միումն Կարէն հինգ հարիւր բիւրով զի եկեսցեն բրեսցեն քանդեսցեն զաշխարհն Հայոց Եւ եկին հասին ի վերայ երկրին Հայոց Ապա իբրեւ ետես տիկին աշխարհին Հայոց կինն Արշակայ թագաւորին Հայոց Փառանձեմ զզօրս թագաւորին Պարսից եթէ եկին լցին զաշխարհս Հայոց առեալ ընդ իւր մարդիկ իբրեւ մետասան հազար ազատս ընտիրս սպառազէնս պատերազմողս եւ հանդերձ նոքօք դիմեաց եմուտ ի բերդն Արտագերից որ ի յերկրին Արշարունեաց յերեսաց զօրացն Պարսից Ապա եկին հասին ամենայն զօրքն Պարսից շուրջ զբերդաւն նստէին պահ արկանէին պատեցին պաշարեցին Իսկ նոքա ի ներքս ամրացեալք յուսային ի տեղւոյն ամրութիւնն եւ նոքա լակիշ ածեալ նստէին արտաքուստ շուրջ զձորօքն Եւ նստան շուրջ զբերդաւն ամիսք երեքտասան եւ առնուլ զբերդն ոչ կարացին զի կարի ամուր էր տեղին Աւերեցին քանդեցին զերկիրն ամենայն ելանէին առնուին աւար զերկիրն ամենայն շուրջ ի գաւառաց եւ յաշխարհացն ածէին զգերի մարդկանն եւ զանասնոյ ի լակիշն իւրեանց այլուստ բերէին համբարս եւ ուտէին եւ զբերդն պաշարեալ պահէին Իսկ Պապ որդին Արշակայ ոչ դիպեցաւ անդ ի Հայոց աշխարհին զի առ թագաւորն Յունաց դիպեցաւ Զի թէպէտ եւ զայս ամենայն լուան ազատագունդ բանակն Հայոց չոգան իւրեանց խնդրել թիկունս օգնականութեան եւ էր նոցա զօրագլուխ Մուշեղ որդին Վասակայ սպարապետին Եւ չոգան նոքա առ իւրեանց արքայորդին մինչ դեռ նոքա ընդ թագաւորին Յունաց խօսէին հաւանեցուցանէին զնոսա թիկունք լինել իւրեանց Իսկ յերկիրն Հայոց ստէպ առաքէին դեսպանս առ տիկին աշխարհին առ Փառանձեմ զի ժուժկալ լինիցի բերդին եւ մի ձեռս տացէ ի Պարսիկս Եւ դեսպանս ստէպ ստէպ յորդւոյ նորա ի Պապայ զմիմեանց զկնի ի շաբաթու շաբաթու եկեալ հասանէին եւ գաղտ ընդ գաղտնի դուռն ուրեմն մեքենաւորութեամբ ի բերդն մտանէին տային քաջալերս տիկնոջն եւ յերկարեաց ի բերդին ամիսս երեքտասան պաշարումն Այլ որք գային եւ երթային ստէպ ստէպ գային թէ պինդ կաց զի հասեալ է Պապ որդի քո եւ գունդ կայսերական ի թիկունս օգնականութեան Եւ յերկարեաց խրախոյսն որ հասանէր զի ասէին Վայրիկ մի եւս սակաւիկ մի եւս կալցիս ժոյժ եւ ահա հասեալ է օգնականութիւն Եւ եղեւ յետ չորեքտասաներորդ ամսեանն հարուածոց որ յԱստուծոյ հասին ի վերայ գաղթականին բերդնորդեացն զի մահ անկաւ ի վերայ նոցա որք ի բերդին էին զի ի տեառն է հասին պատուհասք Առաջի տիկնոջն Փառանձեմայ ուտէին եւ ըմպէին եւ ուրախ լինէին որք էին ի տաճարին յանկարծակի ի միում ժամու հարիւր այր եւ ի միւսում երկերիւր եւ էր զի հինգ հարիւր այր մեռան ի բազմականին յորժամ բազմեալ կային եւ օր ըստ օրէ սատակէին Յորժամ սկսան զամիս մի ոչ յերկարեաց զի սատակեցան առ հասարակ զի էին արք իբրեւ մետասան հազար եւ կանայք իբրեւ վեց հազար զի ամիս մի ոչ կացին զի ամենեքեան որ էին ի բերդին առ հասարակ սատակեցան Բայց մնաց ի բերդին Փառանձեմ տիկին երկու նաժշտօք Ապա եկն եմուտ գաղտ ի ներս ի բերդն Հայր մարդպետ ներքինին եւ թշնամանեաց զտիկինն մեծապէս իբրեւ զբոզ մի Սկսաւ դնել թշնամանս ազգին Արշակունեաց զի վատախորհուրդք են վատանշանք կորուսին զաշխարհս եւս իրաւի անց ընդ ձեզ այդ եւ այլ զի անցցէ Եւ գաղտուկ եւ փախեաւ Իսկ տիկինն Փառանձեմ իբրեւ ետես եթէ միայն մնացի եբաց զդուռն բերդին եւ թողացոյց զօրսն Պարսից մտանել ի բերդն Եւ եկին կալան զտիկինն եւ իջուցին ի բերդէն Ելանէին ի բերդն ի վեր զօրավարն Պարսից գերէին զգանձս թագաւորին Հայոց որ կային ի բերդին եւ սկսան կրել իջուցանել զամենայն գանձսն որ կայր ի բերդին Զինն տիւ եւ զինն գիշեր համակ իջուցին զոր գտին յԱրտարագէրսն բերդին հանդերձ տիկնաւն խաղացուցին Եւ յետ այսորիկ եկին ի քաղաքն մեծ յԱրտաշատ եւ առին զնա եւ կործանեցին զպարիսպ նորա առին անտի զգանձս մթերեալս որ կային եւ գերեցին զամենայն քաղաքն Եւ խաղացուցին ի յԱրտաշատ ի քաղաքէ ինն հազար տուն երդ Հրեայս զոր ածեալն էր գերի Տիգրանայ արքայի արշակունւոյ յերկրէն պաղեստինացոց եւ քառասուն հազար երդ Հայ զոր յԱրտաշատ քաղաքէ խաղացուցին Եւ զամենայն շինուած քաղաքին հրձիգ արարին զփայտակերտն եւ զքարակերտն քանդեցին զպարիսպն ըստ նմին օրինակի եւ զամենայն շինուած քաղաքին մինչեւ ի հիմունսն ապականեցին եւ ոչ թողին մի եւ ոչ թողին բնաւ քար ի քարի վերայ անմարդի եւ թափուր յամենայն բնակչաց իւրոց կացուցանէին Եւ եղեւ յորժամ ածին ժողովեցին զամենայն զգերին զքաղաքին ի մի վայր եւ անցուցին ըստ Տափերն կամուրջ եւ առնէին համար գերւոյն ի մէջ շերտափակ զօրացն պատէին ասեն զօրագլուխքն Պարսից ցԶուիթ երէց քաղաքին Արտաշատու Եկեալ ի միջոյ գերւոյդ երթ գնա դու յո պէտք է քեզ Եւ ոչ առնոյր զայս յանձն երէցն Զուիթն այլ ասէր Յո զխաշնդ տանիք եւ զհովիւս տարայք զի ոչ է մարթ հովուի թողուլ զխաշն իւր այլ պարտ է հովուի դնել զանձն ի վերայ ոչխարին իւրոյ Եւ զայս ասացեալ եմուտ ի գերութիւնն եւ խաղաց ի գերութիւն ընդ իւրում ժողովրդեանն յերկիրն Պարսից Առնուին եւ զՎաղարշապատ քաղաք քանդէին բրէին զքաղաքն ի հիմանց տապալէին եւ խաղացուցանէին յայնմ եւս քաղաքէ իննեւտասն երդս հազար Ընդ ամենայն քաղաքս ոչ թողին ամենեւին շինած զի զամենայն տապալէին քակեալ քանդէին եւ ընդ ամենայն երկիրն ասպատակ սփռեալ զամենայն այր ի չափ հասեալ կոտորէին զկանայս եւ զորդիս ի գերութիւն վարէին եւ զբերդս ամենայն թագաւորին Հայոց կալան եւ լցեալ բազում ամբարօք բերդակալս թողուին Առնուին եւ զմեծ քաղաքն զԵրուանդաշատ եւ խաղացուցանէին անտի երդս քսան հազար Հայ եւ երդս երեսուն հազար Հրեայ եւ զքաղաքն ի հիմանց տապալեալ բրեալ յատակէին Ապա առնուին եւ զքաղաքն Բագրեւանդայ Զարեհաւան եւ խաղացուցանէին անտի հինգ հազար երդ Հայ եւ ութ հազար երդ Հրեայ եւ զքաղաքն ի հիմանց տապալէին յատակէին Առնուին եւ զքաղաքն մեծ Զարիշատ որ էր ի գաւառին յԱղոյհովտի չորեքտասան հազար երդ Հրեայ եւ տասն հազար երդ Հայս եւ զնա ի հիմանց քանդեալ ապականէին Առին եւ զամուր քաղաքն Վան որ է ի գաւառին Տոզբայ եւ հրձիգ արարեալ քակէին զհիմունս նորա եւ խաղացուցանէին անտի երդս հինգ հազար Հայ եւ ութ եւ տասն հազար երդս Հրեայս Զայս ամենայն բազմութիւն Հրէից զոր գերեցին տարան յերկրէն Հայոց ածեալ էր յերկրէն պաղեստինացւոց մեծի թագաւորին Հայոց Տիգրանայ ի ժամանակին յորժամ գերեաց նա եւ ած ի Հայս զքահանայապետն Հրէից զՀիւրկանդոս զառաջին ժամանակաւ Եւ էած մեծ արքայն Տիգրան զամենայն զհրէութիւնն զայն բնակեցոյց ի քաղաքսն Հայոց յիւրում դարուն ի ժամանակին Իսկ յայսմ ժամանակի աւերեցին զքաղաքսն եւ գերեցին զբնակեալսն անդ եւ զամենայն երկիրն Հայոց եւ զամենայն գաւառն ընդ նմին գերեալ խաղացուցեալ եւ զայլ գերութիւնս գաւառաց գաւառաց կողմանց կողմանց փորի փորի զաշխարհի աշխարհի ածին ժողովեցին ի քաղաքն Նախճաւան զի անդ էր զօրաժողով իւրեանց զօրացն Ապա առին եւ զնա քանդեցին անտի երդս Հայս երկուս հազարս եւ Հրեայ երդս վեշտասան հազարս անտի խաղացուցին գնացուցին ամենայն գերութեամբն հանդերձ Եւ անդէն յերկիրն Հայոց ոստիկանս թողին եւ վերակացուս ի ծառայութիւն մատնել զմնացորդս երկրին եւ ինքեանք զտիկինն Փառանձեմ առեալ հանդերձ գանձիւք եւ բազմութեամբ գարեօքն յերկիրն Պարսից խաղացուցանէին եւ գնացեալք երթային տանէին հասուցանէին յերկիրն Պարսից առ Շապուհ արքայն Պարսից Եւ եղեւ իբրեւ չոգան տարան զտիկինն Փառանձեմ յերկիրն Պարսից եւ զայլ ամենայն գերութիւնն Հայոց եւ զգանձսն կալան առաջի թագաւորին եւ զտիկինն Փառանձեմ շնորհ մեծ ունէր թագաւորն Պարսից իւրոց զօրավարացն Եւ իբրեւ կամեցաւ թագաւորն Պարսից Շապուհ թշնամանս առնել ազգին աշխարհին Հայոց եւ թագաւորութեանն ետ հրաման ժողովել զամենայն զզօրս իւր եւ զմեծամեծս իւր եւ զփոքունս եւ զամենայն մարդիկ աշխարհին իւրոյ որ ինքն իշխէր եւ ի մէջ ամբոխին ածել զտիկինն Հայոց զՓառանձեմն Եւ հրամայեաց ի հրապարակին իմն առնել հրապոյրս մեքենայից որով հրամայեաց զկինն արկանել եւ արձակել տիկնոջն Փառանձեմայ ի խառնակութիւն պոռնկութեանն անասնական պղծութեանն Այսպէս սատակեցին զտիկինն զՓառանձեմ Իսկ զայլ գերին զամենայն տարան բնակեցուցին որ յԱսորեստան որ յերկրին Խուժաստանի 
Յաղագս վկայութեանն Զուիթայ երիցու յերկրին Պարսից Ապա իբրեւ չոգան տարան յերկիրն Պասրից զամենայն գերութիւն Հայոց եւ զԶուիթ երէց Արտաշատ քաղաքի ունէին կապանօք առաջի թագաւորին Պարսից Շապհոյ Եւ նայէր թագաւորն Պարսից Շապուհ եւ տեսանէր զերէցն Զուիթ այր բարձր եւ անձնեայ եւ ի տիոց մանուկ եւ հեր գլխոյն ալեւորեալ էին այլ մուրուքն դեռ տակաւին սեաւ եւս կային Ապա յորժամ զառաջինն խօսել սկսաւ ասէ Եթէ տեսանէք զառնդ զայդր զչարութիւն քանզի յայտ է ի հերաց այտի երեւի թէ կախարդ է զի հերքն սպիտակ են եւ մուրուքն սեաւ Իսկ երիցուն տուեալ պատասխանի ասէ Թէ քեզ պէտ իցէ այլ զինչ կամիս խօսել եւ առնել խօսեաց այլ վասն այդորիկ գիտեա զի յիրաւունս սպիտակեցեալ են նախ հերքս զի բազում աւուրբք երէց են գոնեա հնգետասան ամօք քան զմուրուս նախաբոյս են Իսկ թագաւորն հրաման տայր մինչեւ ի վաղիւն պահել զնա իսկ ի վաղիւն հրաման տայր ածել ի հրապարակն շղթայիւք Եւ ելին ոստիկանք արքունի հարցանել եթէ իցէ յանձն առցէ պաշտել զօրէնս մոգութեանն ոչ մեռցի Իսկ նա ոչ առնոյր յանձն այլ կամեցեալ մեռանել խնդութեամբ վասն Աստուծոյ երթեալ ի տեղի մահուան եւ աղաչեաց զվերակացուս իւրոյ մեհուանն զի թողացուսցեն նմա սակաւ մի կալ յաղօթս Եւ մատուցեալ յառաջագոյն եդ ծունր եւ ասէ 
Աղօթք ի ժամ մահուն Զուիթայ Արարիչ մեր որ արարեր զերկինս եւ զերկիր եւ զծով յոչընչէ եւ ստեղծեր զմեզ ի հողոյ եւ զհողեղէնս այսպէս իմաստունս բանաւորս եւ կենդանիս արարեր Եւ շնորհեցեր մեզ զգիտութիւն քո զոր ցուցեր ազգաց որդւոց մարդկան ի ձեռն սրբոց քոց մարգարէիցն կարապետացն քոց եւ դու քեզէն եկիր իջեր մարդացար երեւեցար յերկրի եւ ընդ մարդկան շրջեցար եւ զկատարեալ իմաստութիւնդ քո շնորհեցեր արարածոց քոց զոր Առաքելովքն քարոզեցեր քոց ստացուածոց յաշխարհի Եւ վարդապետօքն սրբովք զորս եղիր ի քում յեկեղեցւոջ լուսաւորս զամենեսեան իմաստնացուցեր Եւ զիս զայր զանարժան արժանի արարեր քում ծառայութեանդ եւ պատրաստեցեր զիս տառապեալս սնանել եւ ուսանել ընդ ձեռօք քո սրբոյ եւ մեծի եւ քո քահանայապետին Ներսիսի քո պաշտօնէին եւ ի ձեռաց նորա առնուլ զձեռնադրութիւն երիցութեան եւ ի ձեռաց նորա զիս նուիրեալ քեզ ի քահանայութեան Եւ յայնմ աշտիճանէ պատրաստեցեր ըմպել զվկայութեան բաժակն փրկութեան զոր ըմբելով զանուն տեառն կարդացից զաղօթս իմ ես տեառն տաց առաջի ամենայն ժողովրդոց նորա Ընդ որում քեզ փառք եւ զօրութիւն եւ իշխանութիւն միածնի Որդւոյ քո սիրելոյ Յիսուսի Քրիստոսի եւ կենդանարար Հոգւոյդ քում սրբոյ յառաջ քան զամենայն յաւիտեանս այժմ եւ միշտ եւ յաւիտեանս յաւիտենից ամէն Եւ իբրեւ զայս ամենայն ասաց բազում մարդիկ ամբոխի ժողովեալ էին ասացին զամէնն Ապա զայրացեալք վերակացուք սպանողութեանն թէ ընդէր այնչափ երկար թողացուցին նմա խօսել ապա տագնապաւ ի տեղի մահուն հասուցանէին Իսկ նա մեծաւ խնդութեամբ կարկառեալ զպարանոցն վճարէր ի սուսերէն 
Յաղագս գալոյն Շապհոյ թագաւորին Պարսից յերկիրն Հայոց եւ միանգամայն սատակել զմնացեալս երկրին եւ բիւր չարեացն զոր կրեցին Ապա յետ այսորիկ խաղաց գնաց թագաւորն Պարսից Շապուհ ամենայն իշխանութեամբ զօրաց իւրոց եւ չոգաւ ել յերկիրն Հայոց եւ առաջնորդ ունէր ընդ իւր զՎահան ի մամիկոնեան տոհմէն եւ զՄերուժանն յարծրունեաց տոհմէն Ապա հասեալ ասպատակէին յերկիրն Հայոց եւ առնուին զամենայն գերին ի մի վայր ժողովեցին Եւ բազումք ի նախարարացն Հայոց թողուին զկանայս իւրեանց եւ զորդիս եւ զընտանիս եւ փախեան ընդ այս ընդ այն գնացին Իսկ զամենայն կանայս նախարարացն Հայոց զոր թողին եւ փախեանն ասպատակն ժողովէր եւ ածին զնոսա առ Շապուհ արքայ Պարսից Իբրեւ էր բանակն Շապհոյ թագաւորին Պարսից ի գաւառն Բագրեւանդայ յաւերս քաղաքին Զարեհաւանի զոր յառաջնումն եկեալք զօրքն Պարսից աւերեցին եւ ածին ժողովեցին առաջի թագաւորին Պարսից զամենայն գերին մնացորդաց աշխարհին Հայոց ապա հրաման տայր թագաւորն Պարսից Շապուհ զամենայն այր ի չափ հասեալ կոխան արարեալ փղաց եւ զամենայն զկին եւ զմանուկ հանել ընդ ցից սայլից Հազարք հազարաց եւ բիւրք բիւրուց սպանին զի ոչ գոյր թիւ կամ համար սպանելոցն եւ զկանայս ազատացն եւ նախարարացն զփախուցելոցն հրաման տայր ածել յասպարէզն որ էր ի Զարեհվան քաղաքի Եւ հրաման տայր հոլանել զամենայն ազատ կանանին եւ նստուցանել եստի անտի ասպարիսին եւ ինքն Շապուհ արքայ հեծեալ ի ձի արշաւակի անցանէր առ կանանովն եւ որ յակն գային մի մի ի նոցանէ պղծեալ ի խառնակութիւն տանէր առ ինքն Քանզի մօտ յասպարէսն հարեալ էր խորանն յոր առեալ մտանէր գործել զանօրէնութիւն եւ այնպէս զբազում աւուրս առնէր զայն ընդ կանայսն Եւ զազգն Սիւնեաց տոհմին զամենայն զայր ի չափ հասեալ կոտորեցին եւ զկանայս սպանին եւ զամենայն մանր մանկտիսն ներքինիս հրամայէր առնել եւ խաղացուցանել յերկիրն Պարսից Եւ առնէր զայս ամենայն վասն վրիժուցն Անդուկայ որ եղեւ պատերազմ ընդ Ներսեհ արքայ Պարսից Եւ տայր հրաման Շապուհ արքայն Պարսից զամուր ամուր տեղիսն Հայոց բերդս շինել հրամայեաց եւ բերդակալս կացուցանել Եւ զազատ կանանին անդէն ի բերդեանն բաշխէր եւ թողոյր զի եթէ ոչ արք նոցա եկեսցեն նմա ի ծառայութիւն սպանցեն զկանայս նոցա բերդակալքն առ որս եթող զնոսա Եւ եթող յաշխարհին զԶիկն եւ զԿարէնն զնոցա իշխանս զօրօք բազմօք եւ զիշխանութիւն մնացորդացն ետ ի ձեռս Վահանայ եւ Մերուժանայ եւ ինքն գնաց յԱտրպայական 
Յաղագս թէ իբրեւ մնացին Վահան եւ Մարուժան թէ զինչ շատ չարիս գործեցին ընդ երկիրս Հայոց եւ կամ զիարդ սատակեցան Վահան եւ կինն իւր յիւրեանց որդւոյն Այնուհետեւ Վահանն մամիկոնեան եւ Մերուժանն արծրունի սոքա երկոքեան արք պիղծք անօրէնք էին ապստամբեալք էին յուխտէ աստուածապաշտութեանն եւ զանաստուածն Մազդեզանց աղանդն յանձն առեալ պաշտէին սկսան այնուհետեւ յերկրին Հայոց աւերել զեկեղեցիս զտեղիս աղօթից քրիստոնէից յամենայն կողմանս Հայոց գաւառաց գաւառաց եւ կողմանց կողմանց Եւ նեղէին զբազում մարդիկ զոր ի բուռն արկանէին թողուլ զաստուածպաշտութիւն եւ ի պաշտօն դառնալ Մազդեզանցն Եւ յետ այսորիկ տային հրաման Վահանն եւ Մերուժանն զամենայն կանայս փախուցելոցն զնախարարացն որ թողինն եւ գնացինն տային հրաման ի բերդեանն զի նեղեսցեն զնոսա դարձուցանել յօրէնս Մազդեզանց եթէ ոչ առնուցուն յանձն սատակեսցեն զամենեսեան չարաչար Եւ բերդակալեանն յորժամ զայն հրաման ընկալան ամենայն ոք ո ոք առ ումեք էին նեղեցին զնոսա ըստ հրամանին տուելոյ Ապա իբրեւ ոչ մի ոք յանձն առնուին ուրանալ ի քրիստոնէութենէն չարամահ սպանանէին զամենեսեան յամենայն ի բերդսն յորս տուեալ էր զնոսա անդ Իսկ Վահանայ էր քոյրաթիւ ի մամիկոնեան տոհմէն քոյր Վարդանայ Համազասպուհի եւ էր նա կին Գարեգնի տեառնն Ռշտունեաց գաւառին Զսա եթող եւ փախեաւ Գարեգին այր իւր ի ժամանակին յորում եկն Շապուհ արքայ Պարսից յերկիրն Հայոց իսկ գտիկինն Ռշտունեաց ի միջնաբերդն Վան բերդի որ էր քաղաքն ի Տոսբ գաւառին Իսկ անօրէնն Վահան եւ Մերուժանն հրաման տային բերդակալին զի նեղեսցէ զկինն եթէ ոչ առցէ յանձն զօրէնս Մազդեզանցն տայր հրաման կախել զբարձր աշտարակէն եւ սպանանել Իբրեւ ոչ առնոյր յանձն Համազասպուհի պահել զօրէնս Մազդեզանցն հանէին ի բարձր աշտարակն որ կայր ի վերայ բարձր գահուն քարին որ հային ի կողմն ծովակին ի գետոյ կուսէ եւ մերկացուցին զնա իբրեւ ի մօրէ եւ արկեալ կապ զոտիցն գլխիվայր կախեցին զնա զբարձուէն կուսէ եւ այնպէս մեռաւ ի կախաղանին Եւ էր նա սպիտակ մարմնով եւ պայծառ տեսանելով կայր կախեալ յերեւոյթ տեսիլ նշանակի եւ փաղփաղէր մարմինն ի բարձուէն զոր օրինակ ձիւն սպիտակութեամբն եւ բազում մարդիկ ժողովէին տեսանել օր ըստ օրէ զի իբրեւ սքանչելի ինչ երեւէր յաշխարհին Յայս տեսիլ տիկնոջն Համազասպուհեայ էառ կին մի դայեակն նորին ագաւ նա պարէգօտ մի զոր անակիւղս կոչեն եւ էած գօտի ընդ մէջ իւր եւ կայր առ բարձր գահուն քարին ի ներքոյ աշտարակին զորմէ կախեալ էր զսանն իւր մինչեւ կողոպտեցաւ ամենայն մարմինք դիոցն Եւ որչափ ի վայր վայրէին ոսկերքն նա յիւր ծոցն ժողովէր բովանդակ զամենայն զոսկերս սանին եւ առեալ գնաց յիւրսն Եւ այնչափ չար էին արքն երկոքին զի անգամ իւրեանց ումեք ոչ ողորմէին այլ անխնայութեամբ դատէին զօտարս եւ զիւրեանց ընդանիս Ատրուշանս շինէին ի բազում տեղիս եւ զմարդիկ հնազանդէին օրինացն Մազդեզանց եւ բազում յիւրեանց սեփհականսն շինէին ատրուշանս եւ զորդիս եւ զազգայինս իւրեանց տային յուսումն Մազդեզանցն Ապա որդի մի Վահանայ անուն Սամուէլ եհար սատակեաց զՎահան զհայր իւր եւ զՈրմիզդուխտ զմայր իւր զքոյր Շապհոյ Պարսից թագաւորին եւ ինքն փախստական լինէր յերկիրն Խաղտեաց ԲՈՒԶԱՆԴԱՐԱՆ ՊԱՏՄՈՒԹԻՒՆՔ ՀԻՆԳԵՐՈՐԴ ԴՊՐՈՒԹԻՒՆ ԿԱՆՈՆՔ ԺԱՄԱՆԱԿԱԳԻՐՔ ՄԱՏԵՆԻՑ ՏԱՆ ՈՐԴՒՈՑՆ ԹՈՐԳՈՄԱՑ ԻՇԽԱՆԻՆ ՀԱՅՈՑ 
Յաղագս թագաւորելոյ Պապայ յերկրին Յունաց եւ գալոյ ի Հայս եւ յինքն ունելոյ զաշխարհ իւր եւ կամ որ ինչ միանգամ գործեաց եւ յաջողեցաւ նմա Ապա յետ այսր ամենայնի Մուշեղ որդի Վասակայ ժողովեաց զամենայն ազատագունդ մարդկանն մնացելոյն որ միանգամ մնացեալ էին եւ չոգաւ հանդերձ նոքօք առ թագաւորն Յունաց Եւ եցոյց զպաղատանս աշխարհին Հայոց եւ զամենայն անցս տառապանաց որ անցեալ էր ընդ նոսա եւ խնդրեաց ի կայսերէն զՊապ զորդի Արշակայ թագաւոր ի վերայ Հայոց աշխարհին Մեծ թագաւորն Յունաց թագաւորեցոյց զՊապ զորդին Արշակայ ի վերայ աշխարհին Հայոց որպէս եւ խնդրեաց նա ի նմանէ եւ մենապէս թիկունք լինէրն արքայն Յունաց եւ զՏէրենտ անուն ստրատելատն եւ զԱդէ ոմն կոմս արձակէին ընդ արքային Պապայ յերկիրն Հայոց վեց հարիւր բիւրու Եւ եկին հասին ի սահմանս Հայոց եւ Մուշեղ լինէրն զօրավար սպարապետ Հայոց փոխանակ Վասակայ հօր իւրոյ Եւ գային ի մի վայր ժողովէին ամենայն ցրուեալք փախուցեալք թագուցեալք որ էին յերկրին Հայոց գային եւ ի մի վայր բովանդակէին եւ լինէին ի խնդիր սրբոյն մեծի հայրապետին Ներսէսի թագաւորն եւ ամենայն մարդիկ աշխարհին Հայոց մեծամեծք գաւառակալք եւ գաւառատեարք Որք եկեալք ժողովեալք զկաթողիկոսն զմեծն Ներսէս խնդրէին զի գիտէին թէ նա կարող է աղօթս առնել եւ խնդրել յԱստուծոյ վասն շինութեան ամենայն աշխարհին Հայոց եւ փրկել ի թշնամեացն եւ դարձեալ զինչ եւ խնդրէր յԱստուծոյ տայր Աստուած նմա եւ միւս եւս զի իմաստութեամբ իմն կարէր սոցա զօգտակար խրատն մատուցանել Վասն այսորիկ ոչ եթէ փոքր ինչ էր խնդիրն այնպիսւոյն առն լինել որ կարէր նոցա զօգուտ խրատու իմաստութեան շնորհել եւ ըստ ժամանակին դիպացն պատահելոյ միտս օգտակարս դնել որովք զճանապարհս որ կայրն առաջի գնալ մարթասցեն Ապա ինքն թագաւորն Պապ երթայր հասանէր գտանէր զեպիսկոպոսապետն Ներսէս հանդերձ աւագայնովն Հայոց աղաչէր զնա զի հայր Հայոց ամենայն օգտի խրատու առաջնորդ եւ խնդրեսցէ եւս վասն նոցա Ապա մեծաւ ջանիւ հազիւ հաւանեցուցին զնա երթալ նմա ընդ նոսա ի բանակն արքունի զի յաւուրց ժամանակին ի մահուանէն Գնելոյ մինչեւ յայն ժամանակն թագաւորութեանն Պապայ ոչ էր երթեալ նա ի բանակն արքունի Ապա յայնմ ժամանակի մեծաւ աղաչանօք տարան զնա ի բանակն արքունի ընդ ինքեանս եւ նա էր նոցա վերակացու եւ խրատատու կարգիչ եւ առաջնորդ եւ հանապազ խնդրէր վասն նոցա յԱստուծոյ Եւ էր իմաստութեան իրաց առաջնորդ եւ հանապազ կցորդ հոգոց եւ բարձիչ վշտաց աղօթիւք իւրովք եւ յամենայնի ամենայնիւ երբէք հայր երեւեալ Ապա կարգէր կազմէր յօրինէր Մուշեղ սպարապետ զամենայն զգունդս Հայոց զօրացն եւ առնէր հանդէս ամենայն զօրացն գնդին որ հասին ի ձեռս նորա տասն հազար Եւ ածէր զամենայն հանդէսն կարգեալս եւ պատրաստեալս վառեալս ի պատերազմ զդրօշս փողփողեալս եւ նշանս արձակեալս եւ ցուցանէր զհանդէս զօրացն Պայոց սպարապետն Հայոց Մուշեղ առաջի իւրեանց թագաւորին Պապայ եւ մեծի քահանայապետին Ներսէսի եւ առաջի Տէրենտի եւ Ադէի զօրագլխացն Յունաց Եւ մեծ շնորհակալութիւն առնէր նմա թագաւորն Պապ Հայոց եւ մեծամեծ պարգեւս շնորհէր զօրավարին Մուշեղի եւ սոյնպէս զօրագլուխքն Հոռոմոց շնորհակալ լինէին նմա Սոյնպէս եւ եպիսկոպոսապետն Ներսէս օրհնէր զզօրավարն Մուշեղ եւ ասէր Տէր Քրիստոս օրհնեսցէ զքեզ եւ յաջողեսցէ քեզ եւ տացէ քեզ զյաղթութեանն շնորհս զամենայն աւուրս կենաց քոց ի ձեռն քո եւ ի ձեռն ազգի քո փրկեսցէ զերկիրս Հայոց մինչեւ յաւիտեան Ապա զօրավարն Հայոց Մուշեղ գունդ կազմեաց պատրաստեաց եւ յառաջեաց հանդեձ Հայոց գնդաւն առաջապահ անցանէր առաջի թագաւորին Պապայ եւ զօրացն Յունաց կայսերական գնդիւն Ապա ի Դարանաղեաց գաւառին լկնեալ յարձակեցաւ Մուշեղն իբրեւ գայր առառապահն հասանէր ի միջնաշխարհն Հայոց սպանանէր Մուշեղ զզօրագլուխն Պարսից զԿարէնն եւ զԶիկն եւ զամենայն զզօրսն արկանէր ի սուր սուսերի իւրոյ եւ ոչ մի զոք ապրեցուցանէր Եւ մինչեւ ի բուն ի սահմանսն ի Գանձակ Ատրպատականի զերկիրն յիւր վտարեալ բռնացեալ ունէր Եւ եկն եմուտ թագաւորն Պապ յերկիրն Հայոց եւ թագաւորեաց ի վերայ նորա եւ թափեաց յինքն զամուր ամուր բերդիցն զոր կալեալ էր Պարսկացն եւ բերդն Դարօնից որ է յերկրին Կոգայ ուր կային գանձք Արշակունեացն սաստիկ յոյժ Քանզի դիպեցան մտերիմք բերդակալքն զի թէպէտ ի ժամանակէն իբրեւ տարան զթագաւորն Հայոց զԱրշակ ի Պարսս յայնմ հետէ ժամանակէ մարտեան ընդ բերդին ընդ այնմիկ Պարսիկք եւ ոչ կարացին առնուլ մինչեւ եկն Պապ թագաւորն յերկիրն Հայոց զի պահեցաւ գանձն եւ եհաս ամբողջ ի Պապ թագաւորն մինչեւ եկն Եւ զօրսն Յունաց յԵռանդ եւ ի Բախիշն ընդ ամենայն երկիրն Հայոց բաշխէին ընդ ամենայն գաւառսն բայց միայն Մերուժանն չարագործ փախչէր միաձի Իսկ Մուշեղ զօրավարն հայաստանեաց շրջէր ընդ երկիրն եւ աւերէր զատրուշանսն Մազդեզանցն Իսկ զՄազդեզունսն որ միանգամ ի բուռն արկին զամենեսեան տայր հրաման սպարապետն Մուշեղ ունել եւ հրով խորովել Եւ բազում բերդակալս բերդացն չարամահս առնէին եւ զբազում պատուաւոր տեարս որ պատուականք էին առաջի թագաւորին Պարսից ունէր ձերբակալս Մուշեղ եւ տայր մորթել եւ լնուլ խոտով եւ կանգնել ի վերայ պարսպացն Ընդ բազում տեղիս զայս առնէր ի վրէժս հօրն իւրոյ Վասակայ Եւ շինէին զամենայն աւերեալսն ի թշնամեացն եւ զեկեղեցիսն նորոգեցին եւ թագաւորութիւնն հաղ քան զհաղ նորոգէր եւ իրք ժամանակին հաղ քան զհաղ յառաջադէմ աջողէին Եւ սուրբն Ներսէս իմաստուն հայրապետն առաջնորդէր եւ լուսաւորէր խրատէր եւ կարգէր եւ շինէր աղքատաց հանգիստ որպէս եւ ինքն ի բնէ իսկ սովոր էր եւ զվարս թագաւորութեանն իսկ յօրինէր ամենաբարի կրօնիւք որպէս եւ տեսեալ էր իւր առ հնօնք թագաւորօքն Եւ առաւել զկարգս եկեղեցւոյ պաշտամանն եպիսկոպոսաց երիցանց եւ սարկաւագաց եւ շինուածս եկեղեցւոյ վկայանոցաց զամենայն նորոգեաց ուսոյց եւ յարդարեաց Զօրավարն Հայոց Մուշեղ զգունդ իւր կազմէր եւ երթայր ի սահմանսն կալ անդ զգուշացեալ զսահմանօքն երկրին իւրոյ պահել զիւր աշխարհն հրամանաւ իւրոյ թագաւորին Պապայ 
Յաղագս զօրավարին Մուշեղայ Հայոց թէ որպէս անկաւ ի վերայ բանակին Շապհոյ թագաւորին Պարսից եւ եհար զնա ի հարուածս անհնարինս մինչ զի միաձի Շապուհ ճողոպրէր Ապա Մուշեղ որդի Վասակայ ստրատելատն Հայոց մեծաց ընդրեաց իւր արս ընտիրս միամիտ ազատս ազգայինս քառասուն հազար միաբանս միակամս եւ կազմեաց զնոսա ձիով եւ թոշակաւ եւ զինու եւ առեալ զնոսա ընդ իւր երթալ նստել ի սահմանս Ատրպատճացն եւ պահել զաշխարհն Հայոց Ապա յայնմ ժամանակի կազմեաց պատրաստեցաւ Շապուհ արքայ Պարսից ամենայն կազմութեամբ զօրովք իւրովք եկն եհաս յերկիրն Ատրպայականի եւ Մերուժանն առաջնորդ գնդին բանակի նորա եւ բուն բանակն ուրեմն թագաւորին ի Թաւրէշն բնակեալ էին Եւ հասանէր սպարապետն զօրավարն Հայոց Մուշեղ անկանէր ի վերայ բանակին քառասուն հազարաւ եւ անդէն ձեռն ի գործ արարեալ կոտորէր Ապա միաձի մազապուր թագաւորն Պարսից Շապուհ ճողոպրեալ փախչէր եւ զամենայն կարեւան բանակին առ հասարակ ընդ սուր հանէր Մուշեղ հանդերծ զօրօքն Հայոց Զի զբազումս կոտորէին եւ զբազումս յաւագանոյն Պարսից ձերբակալս առնէին եւ առնուին զգանձս թագաւորին Պարսից յաւարի եւ ըմբռնէին զտիկնանց տիկինն հանդերձ այլովք կանամբքն Եւ զամենայն մաշկաւարզան ի բուռն արկանէր Մուշեղ սպարապետն եւ զամենայն աւագանին արս իբրեւ վեց հարիւր հրամայէր մորթել զօրավարն Հայոց Մուշեղ եւ լնուլ խոտով եւ տայր բերել առ Պապ արքայն Հայոց Առնէր զայս ի վրէժս հօրն իւրոյ Վասակայ Բայց զկանայսն Շապհոյ թագաւորին Պարսից ոչ ումեք ինչ թոյլ տայր Մուշեղ զօրավարն Հայոց անարգել ինչ զնոսա ումեք այլ ժանաւարս տայր նոցան կազմել ամենեցուն եւ հանեալ արձակէր զամենեսեան զհետ առն նոցա Շապհոյ արքայի Եւ ի Պարսկացն ընդ նոսա արձակէր զի երթիցեն առ Շապուհ թագաւորն Պարսից ողջս եւ անարատս Իսկ թագաւորն Պարսից զարմացեալ ընդ բարերարութիւնն Մուշեղի եւ ընդ քաջութիւնն եւ ընդ ազատութիւնն զի ոչ արար ինչ նմա յաղագս կանանցն թշնամանս Եւ էր ի ժամանակին յայնմիկ երիվարն Մուշեղի ճերմակ ձի մի իսկ թագաորն Պարսից Շապուհ յորժամ առնոյր գինի ի մատունսն ըմպել յորժամ ուրախութեանն իւրոյ խրախութիւնս առնէր զօրացն իւրոց ասէր Ճերմակաձին գինի արբցէ Եւ ետ նկարել զտաշտ ի պատկեր զՄուշեղ ճերմակաւն եւ ի ժամ ուրախութեանն իւրոյ դնէր զտաշտն առաջի իւր եւ յիշէր հանապազ զնոյն բանս ասելով թէ Ճերմակաձին գինի արբցէ Այլ Մուշեղ եւ ամենայն զօրքն Հայոց անչափ առին զաւար ի բանակէն Պարսից եւ անչափ լցան գանձօք եւ ստացուածովք եւ բազում աւարամասն Պապայ պահէին թագաւորին իւրեանց եւ զօրացն Հայոց որ անդէն առ թագաւորին Պապայ էին մնացեալ հանին աւարամասն եւ զօրավարացն Յունաց որ էին առ թագաւորին Հայոց սոյնպէս եւ ամենայն զօրացն տային բաշխիշ ի մեծամեծ աւարացն ածելոցն Այլ իբրեւ դարձան զօրքն Հայոց յաշխարհն իւրեանց բազումք ի զօրացն Հայոց ամբաստանէին առ թագաւորին Պապայ զՄուշեղէ զսպարապետէն թէ ընդէր արձակեաց զկանայս թագաուրին Պարսից զթշնամւոյն մերոյ Եւ թագաւորին Հայոց Պապայ վասն այսր իրաց ոչ ինչ սակաւ լինէր թշնամութեամբ ընդ Մուշեղի մինչեւ ի բազում ժամանակս 
Յաղագս Հայր մարդպետին եթէ որպէս սպանանել հրամայեաց թագաւորն Պապ Ապա պատմեցաւ թագաւորին Պապայ յաղագս օրերացն զոր եդ Հայր մարդպետն տիկնոջն Փառանձեմայ մօր թագաւորին Պապայ թշնամանս ձաղանաց ի բերդարգել պաշարմանն զի իբրեւ զբոզ մի այնպէս թշնամանեաց զնա ի ժամանակի իբրեւ եմուտ անդր գաղտուկ եւ եդ անարգանս տիկնոջն եւ եկն ել անտի եւ փախեաւ ետուն զայս ամենայն զրոյց թագաւորին Ապա մինչդեռ մարդպետն Հայր զիւրով իշխանութեամբ շրջէր յերկրին Տարօնոյ եւ Մուշեղ սպարապետն Հայոց էր ի նմին գաւառին յիւրում բերդին որում Ողական կոչեն որ կայ ի վերայ գետոյն Եփրատայ եկն եհաս մի դեսպան յարքայէն Պապայ առ զօրավարն Հայոց Մուշեղ եւ ունէր առ նա հրովարտակ եւ գրեալ էր ի հրովարտակին անդր հրաման առ նա զի չարամահ սատակեսցէ զՀայր մարդպետն Եւ նա իբրեւ զայս հրամանս ընկալեալ ի ձեռն առնոյր յղէր առ մարդպետն Հայր դաւով եւ մեծարանաց պատճառանաւ առ ինքն կոչէր յՈղականն եւ էին աւուրք ձմերայնոյ եւ սաստկացեալ կցեալ էր գետն Եփրատ Ապա կոչալ եղեւ առ նա Հայր մարդպետն իբրեւ ի պատիւ մեծարանաց եկն եմուտ մարդպետն ի բերդն յՈղական Ետ հրաման զօրավարն Մուշեղ զօրականացն ունել զնա եւ մերկանալ իբրեւ ի մօրէ եւ կապել զձեռս նորա ի ներքոյ ծնկաց նորա եւ իջուցանել զնա ի գետն եւ դնել ի վերայ սառինն կցելոյ գետոյն եւ սատակեցաւ անդէն Եւ եղեւ ի վաղիւ անդր չոգան տեսին զի ուղիղ գլխոյն ի ցրտոյն վայրեալ ի բաց իջեալ թափեալ էր ընդ քիթս նորա Եւ փոխանակ ի նորա տեղի հայրութեան մարդպետութեանն կարգէ զԴգղակ ոմն անուն որ յաւուրս Արշակայ թագաւորին կամ Տիրանայ հօր նորա գամու միոջ լեալ ի նոյն գործ մարդպետութեանն 
Յաղագս դարձեալ պատերազմին որ եղեւ ի Բագաւան յաւանին Բագրաւանդ գաւառին ընդ Պապ թագաւորն Հայոց եւ ընդ զօրսն Պարսից Ապա յետ այսորիկ թագաւորն Պարսիցն կրկնէր լինէր զօրաժողով ամենայն ուժով եւ ամենայն զօրութեամբն իւրով խաղայր գնայր ամենայն զօրօքն իւրովք հասանէր յաշխարհն Ատրպայականի Եւ ինքն անդր դադարէր սակաւուք եւ զամենայն զօրացն զբազմութիւն առաքէր ի վերայ թագաւորին Պապայ ի պատերազմ Եւ եկեալ զօրքն Պարսից ասպատակ առնէին եւ ի միջնաշխարհն Հայոց ապա եւ թագաւորն Հայոց Պապ զօրաժողով առնել հրամայէր ի Բագաւանն Եւ զօրքն Յունաց որ էին յԵռանդին ի Բախշանն ի մի վայր ժողովեցան առ թագաւորն Պապ եւ ածին փոս զբանակաւն իւրեանց մօտ ի լեառն ի Նպատ մերձ ի գետն Եւփրատ եւ կազմեալ պատրաստեալ կային գործոյ ճակատուն Ապա զօրավարն սպարապետն Հայոց Մուշեղ ժողովէր զամենայն զօրսն Հայոց աւելի եւս քան զընսուն հազար եւ կազմէին պատրաստութեամբ Իսկ իբրեւ զօրահատոյցն առնէր Շապուհ Պարսից թագաւորն զզօրս իւր ի վերայ աշխարհին Հայոց եւ ի վերայ զօրացն Յունաց Ուռնայր արքայ Աղուանից անդ էր առ թագաւորին Պարսից Ապա յառաջ կայր եւ խնդրէր պարգեւս Ուռնայր ի Շապհոյ արքայէն Պարսից եւ ասէր թէ Կամ լիցի քեզ արանց քաջ զի եւ ինձ պարգեւ հրաման տացես զի Հայոց գնդին Պապայ արքային ես ինձէն ելից իմով գնդովս նահատակ զի Արեաց գնդին պատեհ է դիպան ելանել զօրացն Յունաց իսկ ես իմով գնդաւս Հայոց իշխանացն ելից Եւ Շապուհ թագաւորն հաճեցաւ եւ շնորհ կալաւ եւ հրամայեաց Բայց Մերուժանայ արծրունւոյ պատասխանի տուեալ Ուռնայրի ասաց Աստ արկեր զգազիւ գիրկս բայց թէ ժողովել կարիցես մեծ զարմանք իցեն Եւ գաղտուկ խորհրդով զայս գուշակութիւն Մարուժանն ի ձեռն հրեշտակի առ Մուշեղ զօրավարն Հայոց հասուցանէր թէ գիտեա եւ պատրաստեաց Մուշեղ զի մեծաւ պարծանօք պարգեւ խնդրեալ է զձեզ Ուռնայրի արքային Աղուանից արդ գիտես զինչ գործիցես Բայց մինչ դեռ խաղացեալ գային զօրքն Պարսից ի վերայ Հայոց եւ Ուռնայր արքայ Աղուանից իւրով գնդաւն ընդ նոսա խօսէր թագաւորն Աղուանից ընդ այնոսիկ որ ընդ իւրն էին ասէր Յանձն լիցի ձեզ յիշելով ի ժամանակի իբրեւ ձերբակալ արասցուք զզօրսն Յունաց զբազումս ի նոցանէն ապրեցուսջիք զի կալեալս կապեալս տարցուք յԱղուանս ի գործ կաւագործութեան գաղատոս որմաշէնս պիտոյից մերոց քաղաքաց ապարանից եւ այլոց պիտոյից Այլ իբրեւ եկին հասին մերձեցան ի միմեանս գունդքն երկոքեան Յունացն եւ Պարսիցն եւ հանդերձեալք խառնել ընդ միմեանս ինքնին թագաւորն Հայոց Պապ վառեցաւ կազմեցաւ պատրաստեցաւ եւ կամեցաւ ի ճակատ ելանել Ապա չառնոյր զայն նմա յանձն Տերէնտն զօրավարն Յունաց թէ ի ճակատ մտցէ այլ ասէ Թագաւորն Յունաց զմեզ վասն քո յղեաց եթէ երթայք զնա պահեցէք արդ իցէ թէ քեզ դէպ ինչ տայցէ մեք զմեր թագաւորն որով երեսօք տեսանեմք կամ զինչ տայցեմք նմա պատասխանի եթէ իցէ եւ մեք աստի առանց քո ապրեսցուք եւ առ մեր թագաւորն հասանեմք եւ լինիցիմք այնուհետեւ գլխապարտք առաջի մերոյ թագաւորին Այլ արա դու արքայ զոր մեք ասեմք քեզ առ դու զեպիսկոպոսապետդ Հայոց զՆերսէս եւ ել նիստ ի վերայ Նպատ լերինն յամուր եւ յանկասկած տեղւոջ եւ սուրբ արքեպիսկոպոսապետն Ներսէս արասցէ աղօթս եւ խնդրեսցէ ի տեառնէ զի տէր տացէ մեզ զյաղթութիւն Եւ ի բարձուէն նայեսցիս եւ տեսջիր զջան վաստակոց պատերազմին մերոյ զքաջութիւն եւ զվատութիւն զոր առաջի քո գործեսցեն Ապա թագաւորն Պապ հաւանեցաւ բանիցս այսոցիկ առ ընդ իւր զմեծ քահանայապետն Ներսէս եւ ելանէր նստէր ի վերայ նպատական լերինն եւ ամենայն զօրքն Յունաց եւ Հայոց իջանէին ի տեղի պատերազմին Ապա եկն եւ զօրավարն սպարապետն Հայոց Մուշեղ եւ եբեր զնշանսն իւր եւ զզէնն առ Ներսէս եպիսկոպոսապետն զի օրհնեսցէ զնա եւ իջցէ ի պետերազմ Եւ ի ժամանակին յայնմիկ յիշեաց թագաւորն Պապ զհին զրոյցսն եւ ասէ Յիշեցի ես զայն զի բարեկամ է Մուշեղն թագաւորին Պարսից Շապհոյ Ոչ այդ այն Մուշեղն է որ արձակեաց զկանայս թագաւորին Պարսից Շապհոյ հանդերձ ժանուարօք եւ վաշտկանօքն եւ լուեալ եւս է իմ թէ ի Պարսիկս խօսի արդ մի մտցէ դա ի ճակատ Ապա զօրավարն Հայոց Մուշեղ բարեխօս առնէր առ թագաւորն Պապ զմեծ քահանայապետն Ներսէս Իսկ թագաւորն Պապ ասէ ցեպիսկոպոսապետն Ներսէս թէ մի լինիր դու բարեխօս զի իբրեւ իջանէ ի զօրսն Պարսից անկանի Իսկ նա եւս քան զեւս յաճախէր մատուցանել զբարեխօսութիւնն Իսկ թագաւորն քանզի բանիւ ինչ ոչ անցանէր զնորա ի ժամանակին յայնմիկ ասէ ցՆերսէս Կամք քո կատարեսցին Բայց նախ երդումն տուր յաջ քո զի մեզ մի ստեսցէ եւ ապա արձակեսջիր ի պատերազմ Ապա կոչեն զՄուշեղ զառաջեաւ արքային եւ եկն եպագ երկիր արքային եւ մատուցեալ բուռն հարկանէր զաջոյ եպիսկոպոսապետին Ներսէսի եւ երդնոյր Սոյնպէս եւ ի թագաւորին Պապայ ձեռն արկանէր երդնոյր եւ ասէր թէ կեցից եւ մեռայց ի վերայ քո որպէս նախնիքն իմ ի վերայ նախնեացն քոց որպէս եւ հայրն իմ ի վերայ հօրն քո Արշակայ սոյնպէս եւ ես ի վերայ քո բայց միայն չարախօսացն ունկն մի դնիցես Ապա օրհնէր զնա քահանայապետն Հայոց Ներսէս բազում օրհնութեամբ Ապա թագաւորն Հայոց Պապ զերիվարն զիւր եւ զիւր նիզակն հրամայեաց մատուցանել առն քաջի զօրավարին Մուշեղի այլ նա ոչ առ Իմովն ասէ գործեցից ապա դու արքայ զինչ եւ տացես ի ձեռս քո եմ Եւ զիւր նշանն եւ զզէն մատուցանէր առ Ներսէս զի օրհնեսցէ Եւ հեծանէր իւրով գնդաւն հանդերձ եւ զամենայն ճակատն Հայոց յարդարեալ յաջմէ զօրացն Յունաց յաջում թեւի նա խաղայր յառաջ Իսկ թագաւորն Պապ եւ եպիսկոպոսապետն Ներսէս կային ի վերայ Նպատ լերինն եւ սուրբն Ներսէս զբազուկսն հանապազատարածս համբարձեալ յերկինս խնդրէր ի տեառնէ զի անխայեսցէ տէր ի յուխտ իւր եւ ի սուրբ եկեղեցիս իւր զոր պատուական արեամբն իւրով ստացաւ եւ մի տալ զժողովուրդսն ի ձեռս անաստուած հեթանոսաց զի մի երբէք ասիցեն ի հեթանոսս թէ ուր է Աստուած նոցա Եւ մինչ դեռ նա զաղօթսն մատուցանէր առ Աստուած խաղացեալ ճակատեալ իբրեւ զհուր ամենայն զօրքն Հայոց ընդդէմ զօրացն Պարսից իսկ գունդն մուշեղեան յառաջեալ քան զայլ գունդսն յառաջամուխ տագնապեալ երթային մինչ զի նայէր թագաւորն եւ տեսանէր զի ըստ ակն անգանէին մինչ զի ոչ երեւէին թագաւորին նշանքն Մուշեղի Իսկ իբրեւ չերեւել սկսան նշանքն աղաղակել սկսաւ թագաւորն Պապ առ Ներսէս եւ ասէ Դու խաբեցեր այրեցեր զիս զի ասացի ես բանս մի յղեր զայրն զայն ի գործ պատերազմիս ահա ի զօրսն Պարսից անկաւ եւ արդ մեծամեծ վնաս գործեսցէ Եւ ասէ եպիսկոպոսապետն Ներսէս Մի արքայ մի կարծեր զի ոչ ստէ մեզ այրն այն այլ տեսցես քեզէն զքաջութիւն նորա զոր գործեսցէ ծառայ քո առաջի քո Իսկ թագաւորն Պապ կարի ստիպէր առ եպիսկոպոսապետն Ներսէս ասել թէ ստէպ կաց յաղօթս եւ աղաչեա զտէր մինչ դեռ խառնուրդքս են Իսկ իբրեւ կարի ձանձրացոյց ասէ եպիսկոպոսապետն Ներսէս ցթագաւորն Պապ Եթէ իցէ ուղղեսցես զսիրտ քո առ տէր գթասցէ ի վերայ քո եւ ի վերայ աշխարհիս եւ իցէ թէ սրբեսցես զքեզ ի պղծութենէ գործոց քոց ընկալցի եւ ոչ թողցէ ի ձեռաց զքեզ եւ ոչ մատնեսցէ զքեզ ի ձեռն թշնամեացն քոց Իսկ ես ով եմ զի աղաչես դու զիս իբրեւ եթէ ես այր մի տառապեալ կարիցեմ հակառակ ընդդէմ կամացն զոր ինչ կամիցի առնել Աստուած առնել առ նա աղօթս զի այնու շրջիցեմ զկամս նորա Այլ այն որ արար զամենայն յոչնչէ եւ ունի զտիեզերս ի ձեռին իւրում եւ զամենայն բնակիչս նորա իբրեւ զմարախ որ չափեաց զերկինս թզաւ եւ զերկիրս ամենայն քլաւ իւրով որ եդ զլերինս ի կշիռս եւ եբարձ զդաշտս կշռորդօք որ գիտաց զիմաստութիւն Հօր իւրոյ եւ եղեւ նմա խորհրդակից որ ընդ Հօրն առնէ զամենայն վճիռ դատաստանաց դեռ այժմ իսկ զարեւելս եւ զմուտս զհիւսիւսն եւ զհարաւ եդեալ ի կշիռս եւ դեռ զկշիռսն ի վեր ունի եւ ըստ մի մի ծանրութեան յոր կողմ հակեսցէ կշիռն մեղացն ըստ այնմ եւ դատի զարարածս իւր Զի նա գիտէ զչափ արարածոց իւրոց գործոց եւ ըստ արժանի գործոց իւրեանց հատուցանէ նոցա զի դեռ այժմիկ ժամանակ է կշտամբութեան եւ ժամանակ յանդիմանութեան եւ ժամանակ դատելոյ զի դեռ աւադիկ յայսմ ժամու ոչ մարդ ընդ մարդկան ճակատեալ պատերազմին այլ դատաւորն դատաւորաց յարեաւ դատել զերկիր Արդ դեռ յայսմ ժամուս ժամանակս դատաստանաց է ով է որ կարէ իշխել բանալ զբերան իւր առաջի նորա յայսմ ժամանակիս եւ կամ ով է որ գիտէ զմիտս տեառն զի եւ խրատտու եւս լինիցի նմա զի ամենայն ինչ ի նմանէն եւ ի նոյն եւ նովաւ ամենայն նմա փառք յաւիտեանս Զի թէ ըստ գործոց մեղաց մերոց հատուցանէ մեզ տէր մեզ ընդդէմ կամաց նորա մի լիցի երթալ եւ խնդրել ինչ ի նմանէ այլ ասել եթէ Յիրաւունս անցուցեր դու զայս ամենայն ընդ մեզ արդար ես դու տէր եւ ամենայն գործք քո ճշմարիտ են Ճանապարհք քո ուղիղ են եւ ամենայն դատաստանք քո ուղիղ են Զի զդատաստան արդարութեան ածեր ի վերայ մեր ըստ ամենայնի զոր ինչ ածեր ի վերայ մեր զի արդարութեամբ եւ յիրաւի ածեր ի վերայ մեր վասն մեղաց մերոց Զի անօրինեցաք եւ յանցեաք եւ ապստամբեցաք մեք ի քէն մեղաք յամենայնի եւ պատուիրանաց քոց ոչ անսացաք Ոչ պահեցաք եւ ոչ արարաք որպէս պատուիրեցեր մեզ զի բարի գտցուք մեք ի քէն արդ զամենայն զոր արարեր եւ զոր ինչ ածեր ի վերայ մեր արդար դատաստանաւ արարեր զի դատաստանք քո քաղցր են Արդ մի մատներ զմեզ ի սպառ վասն անուան քո փրկեա զմեզ վասն սքանչելեաց քոց եւ փառաւոր արա զանուն քո տէր զի մի երբէք ամաչեսցեն ոյք յուսացեալ լինին ի քեզ Ամաչեցեալ լիցին բռնութիւնք նոցա եւ ամենայն զօրութիւնք նոցա խորտակեսցին ծանիցեն զի դու ես տէր Աստուած միայն որ փառաւորեալդ ես ի վերայ ամենայն տիեզերաց Եւ յամենայնի ամենեւին քո միայնոյ կատարեսցին կամք քո ամենազօր որ հզօրդ ես եւ կարող եւ արդար յամենայնի եւ սիրես ողորմել նեղելոց եւ տագնապելոց Զօգուտն մեր դու գիտես տէր եւ պատրաստել մեզ որպէս եւ քեզ հաճոյ իցէ զի եթէ իցէ մեզ օգուտ նեղութիւնք յաճախեա մեզ եւ եթէ հաճոյ է առաջի քո ողորմութիւն շնորհեա մեզ Զի որպէս իցեն կամք տեառն յերկինս սոյնպէս եւ կատարեսցէ եւ որով գաւազանաւ կամիցիս խրատել ի ձեռդ քո եմք յամենայն ժամ Քաւեա տէր զանօրէնութիւնս զմեղս եւ զյանցանս ծառայից քոց զի ով իցէ այն մարդն որ ոչ յանցանիցէ կամ մեղանչիցէ առաջի քո զի ոչ ոք իցէ արդար ի վերայ երկրի եւ ոչ ոք է մինչեւ ի մի Զի դու միայն ես որ առանց մեղացդ ես եւ քո միայն արդարութիւն որ արարեր զմեզ յոչընչէ եւ ածեր զմեզ յայս կենդանութիւն եւ ցուցեր մեզ ճանապարհս կենաց եւ փրկութեան եւ զհողս այսպէս իմաստունս եւ խօսունս արարեր եւ եղեր ընդ մեր փրկանք զի անմահութեան վիճակին հասուսցես զմեզ Յիշեա զեկեղեցի քո զոր քո սուրբ արեամբդ ստացար զի մի զնուիրեալսն քեզ ի ձեռս շանց մատներ այլ յամենայնի է ողորմութիւն քո դարձցի սրտմտութիւն բարկութեան քո յուխտէ քումմէ եւ փրկեա զեկեղեցի քո տէր Աստուած մեր Արդ մինչ դեռ կայր ի վերայ լերինն զայս եւ այսիսի եւ որ ինչ նման է այս բանից աւելի եւ բազում քան զսոյն խօսեցաւ մինչ դեռ կայր առ նմա թագաւորն Պապ ի վերայ լերինն բազում եւ ազգի ազգի եւ պէսպէս աղօթս մատուցանէր մինչեւ ցերեկոյն եւ ի մտանել արեգականն մինչեւ վաղճանեցաւ ճակատն Այլ ի պատերազմին օգնական Աստուծոյ հասանէր ի վերայ Յունացն եւ հայաստան գնդին լինէր յաղթութիւն եւ ի պարտութիւն մատնեցաւ գունդն Պարսից դարձան ի փախուստ ցրուեցան սփռեցան դաշտաց լերանց բարձանց խորոց ձորոց Ապա զհետ նոցա լինէին զօրքն Յունաց եւ Հայոց հասանէին զմեծ եւ զփոքր առ հասարակ սատակէին բայց սակաւք ի բազմաց քաջաձիք փախստեայք լինէին Ապա զհետ լինէին փախստէիցն զօրքն Հայոց եւ մինչեւ ի Գանձակ յԱտրպայական ի սահմանս Հայոց հալածէին զզօրսն Պարսից ընդ փախուցեալսն զբազումս սատակէին զճանապարհայն Եւ Մուշեղ սպարապետն Հայոց հարկանէր զզօրսն Պարսից ի հարուածս անհնարինս սպաս արարեալ եւ դիպէր գնդին Աղուանից եւ առ հասարակ զամենայն զզօրսն սատակէր Եւ հասանէր Ուռնայրի արքային Աղուանից ի փախստեանն եւ նիզակաբնաւն ի կառափն մատուցեալ ծեծէր բազում ասելով թէ այդմ շնորհս կալ զի այր թագաւոր ես եւ թագ ունիս ես ոչ սպանից զայր թագաւոր թէ կարի նեղ հասցէ ինձ Եւ ութ հեծելով թոյլ ետ նմա փախչել գնալ յաշխարհն Աղուանից Այլ յորժամ դարձան ամենայն զօրքն Հայոց ոչ գոյր չափ գլխանոյն ախոյենիցն զոր բերեալ էր առաջի թագաւորին Հայոց Պապայ զօրավարն Հայոց Մուշեղ Սոյնպէս ըստ իւրաքանչիւր չափու ամենայն նախարարքն եւ մեծամեծքն եւ բովանդակ ամենայն զօրքն եւ եղեւ մեծ յաղթութիւն յերկրին Հայոց եւ ի մէջ զօրացն Յունաց Նոյնպէս լցան բազում աւարաւ գանձուցն գինու եւ զարդու ոսկւով եւ արծաթով եւ բազում կարասեաւ ձիովք եւ ջորեօք եւ ուղտօք զոր ինչ թափեցին զի ոչ գոյր թիւ կամ չափ այլ կարի բազում էր յոյժ Բայց ապա ամբաստան լինէին քսութեամբ առ մեծ թագաւորին Պապայ զզօրավարէն Մուշեղի եւ ասէին թէ Գիտեա արքայ զի մեծաւ նենգութեամբ է ընդ քեզ եւ քեզ մահու սպասէ զի զքո թշնամիսն համակ արձակէ զի զբազումս բազում անգամ ի բուռն արկեալ սովոր է արձակել զթշնամիսն զի զՈւռնայր արքայ արձակեալ թոյլ ետ ապրել ի բուռն արկեալ զհակառակորդս քո Եւ վասն այսր իրաց բազում անգամ լինէր գժտութիւն թագաւորին Պապայ ընդ զօրավարին Մուշեղի եւ բազում անգամ յանդիմանէր զնա վասն այսր իրաց Իսկ զօրավարն Մուշաղ տայր պատասխանի թագաւորին Պապայ եւ ասէր եթէ Զիմ զընգերսն զամենեսեան ես կոտորեցի իսկ որ թագս ունէին նոքա իս ընգերք չէին այլ քո եկեսցես որպէս ես զիմսն սպանի դու զքոյսն այլ իմ յայր թագաւոր ոչ ձգեալ ձեռն երբէք որ թագ ունի եւ ոչ ձգեմ եւ մի այլ ձգել լիցի Եթէ կամիս սպանանել զիս սպան այլ ես եթէ գայ ինձ ի ձեռն երբեք այր թագաւոր որպէս եկն բազում անգամ ես ոչ սպանանեմ զայր թագաւոր որ գամ մի թագ ունի եթէ ոք իսկ զիս սպանցէ Թագաւորն Պապ իբրեւ լսէր զբանս զայս յարտասուս հարեալ եւ յարուցեալ ի գահոյիցն բուռն հարկանէր զՄուշեղէ արկանէր զնովաւ գիրկս եւ լայր ի վերայ պարանոցին Մուշեղի եւ ասէ Մահապարտ են այնոքիկ որ իշխեն խօսել չարութիւն զՄուշեղէ զառնէ քաջէ եւ զպատուականէ Զի այր որ ազգաւ պատուական է իբրեւ զմեզ եւ նախնիքն դորա իբրեւ զնախնիսն մեր եւ թողեալ նախնեացն դորա զթագաւորութիւնն Ճենաց աշխարհին եկեալք առ մեզ նախնիքն ի նախնեացն մերոց ի վերայ կեցեալք եւ մեռեալք են եւ հայր սորա ի վերայ հօրն իմոյ մեռաւ եւ սա միամտութեամբ մինչեւ ի մահ վաստակեալ է եւ բազում անգամ Աստուած ետ մեզ յաղթութիւն յաղօթս եւ ի խնդրուած հօր մերոյ սքանչելւոյն Ներսիսի ի ձեռն դորա շնորհեցաւ բազում խաղաղութիւն զիարդ ասեն ցիս զայս բանս եթէ Մուշեղ քեզ մահու սպասէ սա աւասիկ այր իրաւախորհ է զի յօտար տեարսն վասն բարեկամութեան խնայեաց զիարդ դա ի բնակ տեարս ձեռն ձգէր Յայնմ ժամանակի բազում պարգեւս եւ պատիւս եւ բազում գեւղեան զօրավարին Մուշեղի Պապն շնորհէր 
Յաղագս միւսոյ պատերազմին Հայոց ընդ Պարս ի Գանձակ Ատրպայականի եւ վասն գուշակութեան Ուռնայրի զի յայնմ եւս յաղթութիւն լինէր Հայոց գնդին Ապա լինէր գուշակ Մուշեղի Ուռնայր արքայ Աղուանից յղէր առ նա հրեշտակ եւ տայր նմա տեղեկութիւն ասէր Մեծ շնորհակալութիւն ունիմ փոխանակ զի ոչ սպաներ դու զիս եւ Աստուած էած զիս ի ձեռս քո եւ դու անխայեցեր զայս սէր քո ոչ մոռացայց մինչեւ իցեմ ես Բայց գուշակեալ իմ քեզ զի Շապուհ թագաւորն Պարսից ամենայն զօրօք իւրովք կազմի գալ անկանել յանպատրաստից իմն ի վերայ քո Ապա ստրատն Յունաց կազմեաց զօրս իւր որ ընդ իւրով ձեռամբ էին եւ խաղացոյց տանել գնալ ի սահմանս Հայոց ի Գանձակէ կուսէ յատրպայական տանէ Սոյնպէս եւ Մուշեղ սպարապետն գումարեաց ի մի վայր զզօրսն ամենայն Հայոց եւ էին կուռ վառեալք իննսուն հազարք ընդիրք նիզակ ի ձեռն թող զսպարակիրս Եւ սոքա վաղագոյն ըստ գուշակութեանն աճապարեցին հասին յիւրեանց սահմանն բայց միայն թագաւորն մնաց անդէն ի Հայոց աշխարհին Եւ եպիսկոպոսապետն Ներսէս անդէն մնայր յաշխարհին եւ խնդրուածս առնէր ընդ ամենայն աշխարհին հրամայէր վասն զօրացն որ էին ի պատերազմին Իսկ թագաւորն Պարսից Շապուհ գայր հասանէր ամենայն զօրօքն իւրովք ի տեղի պատերազմին եւ գտանէր զզօրսն Յունացն եւ զգունդն Հայոց զի կազմեալ պատրաստեալ էին ի գործ պատերազմին Եւ լինէին խառնուրդք ճակատուն ի պարտութիւն մատնեցան զօրքն Պարսից Մանաւանդ գունդք նիզակաւորացն յարձակեալք մոլեգնեալք քաջութեամբ զախոյեանս ի վերուստ յերիվարացն յերկիր կործանէին յանդիման թագաւորին Պարսից Շապհոյ եւ ընդ ընկենուլն խրախոյս բառնային աղաղակելով ամենայն զօրքն պատերազմիկք Հայոց համակ զայս բանս ասելով եթէ Առ Արշակ քաջ Զի զամենայն ախոյեանսն զոր ի ճակատուն յայն սպանանէին նմա նուիրէին իւրեանց քաջի թագաւորին Արշակայ զի զամենայն զոր սպանանէին ասէին Արշակայ թագաւորին մերոյ զոհ լիջիր Եւ յորժամ Հայոց ազատանոյն ախոյենացն նիզակաւորանցն ռազմ արարեալ յարձակեալ զզօրսն Պարսից նիզակաւորքն առեալ ընգենուին ասէին ի խրախուսելն Առ Արշակ քաջ Իսկ յորժամ զենեալ գլխատէին զախոյեանսն ասէին Արշակայ զոհ լիջիր Եւ լեգէոն զօրուն բազմութիւնն այս ինքն Յունաց զօրացն սպարակիրն սոյնպէս եւ Հայոց սպարակիրն զթիկունս ունէր զօրացն Հայոց վահանօք փակեալք զինքեամբք իբրեւ զամուր քաղաք ինչ ի թիկանց լինիցի Յորժամ տարածանէին ինչ զօրքն Պարսից զզօրսն Յունաց եւ կամ զգունդ նիզակաւորացն Հայոց ի լեգէոն վահանաւորացն Յունաց կամ ի սպարակիրն Հայոց իբրեւ ի բերդ մտեալ հանգչէին Իսկ յորժամ ոգի առեալ սակաւ մի եւ անդուստ ելեալ յարձակէին անթիւս ի զօրացն Պարսից ընկեցեալ առաջի իւրեանց սատակեալս գլխատէին խրախուսելով ի նոյն բանս յԱրշակ թագաւորն իւրեանց անչափս եւ անթիւս ի զօրացն Պարսից կոտորեցին Եւ յորժամ դարձեալ սակաւիկ մի ինչ յաղթահարէին զնոսա զօրքն Պարսից եւ նոքա իբրեւ ի բերդ ամուր դիմէին ի լեգէոն ի զօրսն վահանաւորս եւ նոցա բացեալ զվահանսն զնոսա ի մէջ առեալ փակէին Եւ յայնմ աւուր հարկանէին սատակէին զզօրսն Պարսից զօրքն Յունաց եւ Տերէնտն ստրատելատ նոցա եւ գունդքն Հայոց եւ Մուշեղ սպարապետ նոցա Եւ սակաւուք փախչէր Շապուհ թագաւորն Պարսից ի պատերազմէ անտի եւ նոցա սահմանապահս կացուցանէին եւ ինքեանք առ իւրեանց թագաւորն Պապ դառնային մեծաւ անուամբ եւ բարի աւարաւ եւ հոյակապ շքեղութեամբ Այլ Շապուհ թագաւորն յորժամ յաշխարհն իշխանութեանն իւրոյ հասանէր զարմացեալ ընդ քաջութիւն գնդին կռուոյն որ դիպեցաւ նմա եւ ասէր եթէ զարմացեալ եմ ես զոր ինչ տեսի զի իմ ի մանկութենէ իմմէ համակ ի ճակատու եւ ի կռիւ մտեալ եմ եւ բազում ամք են զի հասի ի թագաւորութիւն եւ առանց կռուոյ ամ չեմ լեալ բայց իմ ջերմ կռիւ զայս էր տեսեալ որ այս անգամս դիպեցաւ ինձ Զի յորժամ նիզակաւորքն առաջի կարգէին այսպէս յարձակէին որպէս զլեառն մի բարձր եւ կամ որպէս զաշտարակ մի հաստաբեստ հզօր եւ անշարժ եւ յորժամ մեք զնոսա սակաւ մի շարժէաք նոքա ի լեգէոն Հոռոմոց ապաստան լինէին եւ նոցա զվահանափակսն բացեալ զնոսա իբրեւ ի քաղաքորմ պարսպաւոր ամրացեալ ընդունէին Եւ անտի սակաւիկ մի ոգի առեալ դարձեալ ելեալք մարտնչէին մինչեւ անմի զզօրսն Արեաց առնէին Եւ միւս եւս որ ընդ այս եմ զարմացեալ ես ընդ մտերմութիւն միամտութեանն հայաստան գնդին ընդ տիրասիրութեանն Զի այնչափ ամք են զի տէրն նոցա Արշակ կորուսեալ է ի նոցանէն եւ նոքա ի պատերազմին ի նա խրախուսէին Եւ յորժամ զախոյեանսն ընկենուին համակ ասէին թէ Առ Արշակ եւ նա չէր ի մէջ նոցա եւ նոքա առ գութ տիրասիրութեանն զոր առ բնակ տէրն իւրեանց զամենայն ախոյեանսն զոր ապանանէին նմա նուիրէին Եւ կամ մոլեկան գունդն մուշեղեան զի ինձ այսպէս թուէր եթէ հուր բոց ի գնդէն ելանիցէր եւ ի նշանացն իբրեւ ի հուր հրդեհի այնպէս անցանէր ընդ գունդն որպէս բոց ընդ եղէգն Եւ այսչափ ժամանակք են զի Արշակ տէրն նոցա ի նոցանէն կորուսեալ է զի յԱնդմշն բերդի կայ յերկրին Խուժաստանի եւ նոքա առ գութն համարէին թէ ի գլուխ նոցա նա իբրեւ թագաւոր կայցէ եւ կամ ընդ նոսա արդեւք ի մէջ գնդին կայցէ ի գլուխ ճակատուն պատերազմին եւ նոքա առ նմա առնիցեն պաշտօն յանդիման նորա Այլ ասէր երանի որ Հայոց գնդին տէր իցէ այնպիսի տիրասէր եւ միաբան միամիտ զօրացն 
Յաղագս Դղակայ մարդպետի զոր կացուցին սահմանակալ եւ նա խորհրդակից եղեալ Պարսից թագաւորին թէ որպէս խոստանայր մատնել զարքայն Հայոց եւ վասն մահուն Դղակայ ի Պապայ արքայէ Ապա Տերէնտ զօրավարն զօրացն Յունաց եւ Մուշեղ զօրավար զօրացն Հայոց զԴղակ մարդպետ որ անուանեալ կոչէր ըստ գործոյն հայր թագաւորին թողին զնա սահմանապահ ի Գանձակ որ էր սահման ընդ Պարս եւ ընդ Հայս Եւ մնաց առ նմա երեսուն հազար ընտիր ընտիրք նիզակաւորք կուռ վառեալք պատեզէնք եւ զրահաւորք կազմ ամենայնիւ Եւ Տերէնտն եւ Մուշեղ ամենայն զօրօք որ էին ընդ նոսա գնացին յաշխարհն առ թագաւորն Պապ Իսկ մարդպետն Դղակ յղէր հրեշտակս խորհրդով առ Շապուհ արքայն Պարսից եւ խոստանայր մատնել ի ձեռս նորա զթագաւորն Հայոց Պապ եւ զզօրավարն Յունաց զՏերէնտն եւ զզօրավարն Հայոց զՄուշեղ եւ առնոյր ի նմանէ գանձս պարգեւաց սաստիկ յոյժ Բայց այլ մեծամեծ նախարարք որ էին առ նմա գաղտ ազդ առնէին թագաւորին Պապայ Գնէլն տէր գաւառին Անձեւացեաց եւ այլք որ էին անդ մնացեալ Ապա թագաւորն Պապ յղեաց դեսպանս առ մարդպետն Դղակ թէ զօրքդ որ են ընդ ձեռամբ քով գումարեա զայդ Գնելոյ անձեւացւոյ յանձն արասցես եւ վաղ եկեսցես զի պիտոյ է ինձ յղել զքեզ առ թագաւորն Պարսից Շապուհ զի ես մտից նմա ի ծառայութիւն Ապա յորժամ լսէր մարդպետն Դղակ մեծապէս խնդացեալ ասէր ընդ միտս իւր թէ արդ դիւրին ինձ զկամս իմ կատարել զոր խոստացայն թագաւորին Պարսից Շապհոյ յորժամ դուրս գտի իրացս յապահով յանհոգս առնել բանիւք զՊապ եւ յանկարծօրէն յանպատրաստից արկանել զթագաւորն Պարսից զգլխով նորա Եւ ինքն զուարճացեալ լինէր խօսնակից ի մէջ թագաւորացն երկոցունց դեսպան ձիով վաղ հասուցանէր ի գաւառն Այրայրատու ի մեծ ի գեւղն ընջին արքունի որում Արդեանսն կոչեն առ թագաւորն Հայոց Պապ եւ գայր յանդիման լինէր թագաւորին Մեծապէս մեծարեցաւ ի նմանէն եւ ի ժամ ընթրեացն հրաման ետ արքայն Պապ տանել պատմուճան ագուցանել մարդպետին Դղակայ եւ ագուցին նմա դրատս եւ վարտիս Եւ էր հանդերձն անհեդեդ մեծութեամբն զի խորշ զխորշիւ իջանէր մինչ զի ոչ կարէր հանդերձել զանձն իւր զի պատեաց զնա մեծութիւն հանդերձոյն Եւ ագուցեալ զպատմուճանն մեծ էած զգօտին ընդ մէջ իւր զորմէ թուրն կախէր եւ սուսեր ընդ մէջ ածեալ եւ խորշ ի գօտւոյ դրատիցն իջեալ զթուրն եւ զսուսերն ծածկէր Իսկ զվարտիսն զգեցեալ եւ մոյկս ագուցեալ եւ զնրանն յազդեր կապեալ եւ ի վերայ նրանին խորշն ի վարտեացն իջեալ անկեալ ի վերայ նրանին ծածկեալ մինչեւ ի սրունսն եւ ոչ ինչ իմացաւ Դղակ թէ այն մեծութիւն հանդերձոյն չարոյ նորա իցէ այն Իսկ յինն ժամ աւուրն կոչեցին զԴղակն եւ ասեն Կոչեն զքեզ յընթրիս ի ներքս յարքունիս Իսկ յորժամ մուծին ի փող տանցն յորում արքայն էր եւ էր փողն ընդ երկար բազում երդս լոյսիջոյցս էր թողեալ եւ տանէին զնա ընդ այն կայր շուրջ սպարակիրն փակեալ սակրաւորքն եւ զերդս ամենայն լուսոյն ծածկէին Ապա մտեալ շուրջ զնովաւ ի տեղւոջն ձգձգէին զնա սպարակիրքն Իսկ նա թէպէտ տանէր ձեռն ի զէն ի խորշխորշսն հանդերձիցն պատատելոցն զոր էր զգեցեալ ոչ զմի զէն ոչ կարաց գտանել Ապա զի էր ինքն Դղակն այր մեծ եւ անձնեայ քաջ հարուստ ոսկերօք սակայն ասպարակիր մարդկանն պատեցին զնովաւ եւ բարձին զնա վերըմբարձ եւ տանէին զնա մինչեւ ի դուրս տաճարին արքունի Իսկ իբրեւ ետես թագաւորն թէ անդր տանին ասէ Մի այսր մի այսր այլ մուծէք զդա ի տուն պատմուճակացն Քանզի ի փողին զօրք սպարակրացն մուծին զնա ի ներքս ի տունն պատմուճակացն կապեալ ձեռս յետս այս ինքն ուր թագ արքունի դնէին եւ անդէն խօսել սկսաւ Դղակն եւ ասէ Ասացէք ցարքայ գոգէք ես այս մահու արժանի էի բայց քեզ արժան էր զիս ի հրապարակի սպանանել եւ ոչ ի տան թագաց սպանանել եւ զքո թագդ արեամբ շաղախել Եւ զայս միայն ժամանեաց ասել եւ անդէն ի վանսն պատմուճակացն փողոտեցին զնա եւ հատին զգլուխ նորա եւ հանին հարին ի նիզակի եւ կանկնեցին ի հրապարակին արքունի 
Յաղագս մահուան Արշակայ թագաւորին Հայոց թէ զիարդ մեռաւ յերկրին խուժաստանի յԱնդմըշն բերդին ինք ինքեամբ ձեռօք եւ Դրստամատն էր պատճառք մահուն Այլ յայնմ ժամանակի դեռ տակաւին եւս կայր կենդանի Արշակ արքայ Հայոց յերկրին իշխանութեանն թագաւորութեանն Պարսից ի կողմանս խուժաստանի յԱնդմըշն բերդին այս ինքն որ անուն Անյուշն բերդն կոչեն Եւ զայնու ժամանակաւ խաղաղացաւ պատերազմ տալ Պարսից ընդ Հայս զի արշակունին թագաւորն Քուշանաց որ նստէր ի Բաղխ քաղաքի նա յարոյց տալ պատերազմ ընդ սասանականին Շապհոյ թագաւորին Պարսից Եւ Շապուհ թագաւորն զամենայն զզօրսն Պարսից գումարեալ խաղացոյց տալ պատերազմ ընդ նմա եւ զորս միանգամ ածեալ էր գերութիւն յերկրէն Հայոց զամենայն այրեւձի գումարեալ խաղացոյց ընդ ինքեան եւ զներքինին անգամ թագաւորին Հայոց Արշակայ տանէր ընդ ինքեան ի գործ պատերազմին Եւ էր ներքինի մի Հայոց թագաւորին Արշակայ ոստիկան հաւատարիմ լեալ ներքինի սիրելի մեծի իշխանութեան եւ մեծի պատուի եւ անուն Դրաստամատն Իսկ իբրեւ եղեւ պատերազմ ընդ թագաւորին Քուշանաց եւ ընդ թագաւորին Պարսից չարաչար տարածէին զզօրսն Պարսից զօրքն Քուշանաց եւ զբազումս կոտորեցին ի զօրացն Պարսից զօրքն Քուշանաց եւ զբազումս ձերբակալ արարին եւ զկէս փախստականս հալածական առնէին Իսկ Դրաստամատն ներքինին որ յամս Տիրանայ թագաւորին Հայոց եւ Արշակայ որդւոյ նորա թագաւորին Հայոց լեալ էր իշխան տան գաւառին եւ հաւատարիմ գանձուց Անգեղ բերդին եւ ամենայն բերդացն արքունի որ ի կողմանս յայնս սոյնպէս եւ յերկրին Ծոփաց ի Բնաբեղ բերդին գանձքն լեալ էին ընդ նովաւ եւ բարձ նորա ի վեր քան զամենայն նախարարացն Եւ քանզի այս գործակալութիւն եւ մարդպետութիւն որում հայրն կոչէին ներքինեաց գործ լեալ էր ի բնէ ժամանակաց ի թագաւորութեանն արշակունոյ եւ զայս Դրաստամատն ներքինի զիշխանն զԱնգեղ տանն գերեալ տարեալ էր յերկիրն Պարսից ի ժամանակին յորժամ կալան զԱրշակ արքայն Հայոց Եւ այս Դրաստամատ էր յայնմ ճակատու յորում վատթարեցին Քուշանքն զՇապուհ արքայն Պարսից Եւ Դրաստամատ գործեաց անհնարին քաջութիւն այնչափ կռուաւ եւս ի վերայ Շապհոյ արքայի եւ ապրեցոյց զնա ի մահուանէ եւ բազումս ի Քուշանաց անտի կոտորեաց եւ զբազում զախոյանից զգլուխս բերէր զառաջեաւ Եւ զՇապուհ թագաւորն Պարսից փրկէր ի նեղութենէն պատերազմին թշնամեաց անտի ուր արգելին զնա ի խուռն պատերազմին ի զօրաց անտի Իսկ իբրեւ եղեւ յորժամ դարձաւ Շապուհ թագաւորն Պարսից յերկիրն Ասորեստանի եւ մեծ շնորհակալութիւն առնէր ներքինւոյն Դրաստամատայն վաստակոցն եւ ասէր ցնա Շապուհ թագաւորն Պարսից Խնդրեա դու ինչ յինէն զինչ եւ խնդրեսցես տաց քեզ եւ ոչ արգելից Եւ ասէ Դրաստամատ ցթագաւորն Ինձ ի քէն այլ ինչ ոչ պիտի բայց տուր ինձ հրաման զի երթայց տեսից զբնակ տէրն իմ զԱրշակ արքայ Հայոց եւ առ մի օր իբրեւ ես երթայց առ նա հրաման տուր արձակել զնա ի կապանացն եւ ես իշխեցից լուանալ զգլուխ նորա եւ օծանել եւ ագուցանել նմա պատմուճան եւ արկանել նմա բազմականս եւ դնել առաջի նորա խորտիկս եւ տալ նմա գինի եւ ուրախ առնել զնա արուեստականօքն մի օր ճիշդ Եւ ասէ թագաւորն Շապուհ Խիստ են խնդրուածքդ զոր խնդրեցերդ զի յաւուրց ժամանակաց յորմէ թագաւորութիւնս Պարսից կանկնեալ է եւ բերդն այն Անյուշ բերդ կոչեցեալ է չիք ոք մարդ եղեալ ի մարդկանէ որ իշխեցեալ է յիշեցուցանել թագաւորաց զոր յայնմ բերդի եղեալ զոք է թագաւորաց յիշելով զայն մարդ որ յայնմ բերդի զոք եդեալ է թող թէ զնա զայր թագաւոր եւ զիմ ընկեր կապեալ եդեալ յայնմ բերդի զհակառակորդն քան մինչ աշխատ արարեր զմեզ եւ դու աւադիկ զանձն ի մահ եդիր եւ յիշեցուցեր զԱնյուշն որ ոչ էին լեալ երբէք օրէնք թագաւորութեանս Արեաց ի սկզբանէ Բայց վասն քո զի մեծ վաստակք են առ իս զոր ինչ խնդրեցերն երթ տուեալ լիցի քեզ բայց քեզ արժան էր զօգուտ քո անձինդ խնդրել կամ աշխարհս կամ գաւառս կամ գանձս Բայց յորժամ դու զայդ խնդրեցեր անցեալ լիցիս զօրինօք Արեաց թագաւորութեանս երթ տուեալ լիցի քեզ որ ինչ յինէնս խնդցեցեր փոխանակաց քոց Եւ ետ նմա փուշտիպան մի հաւատարիմ եւ հրովարտակ արքունի մատանեաւն զի գնացեալ երթիցէ նա ի բերդն յԱնդմըշն եւ զիարդ եւ կամք իցէ նորա զոր օրինակ եւ խնդրեացն արասցղ կապելոյն Արշակայ որ յառաջ թագաւորեալն էր ի Հայս Եւ չոգաւ Դրաստամատն հանդերձ փշտիպանաւն եւ հրովարտակաւն արքունի յԱնուշ բերդն եւ ետես զտէրն բնակ եւ արձակեաց զԱրշակ ի կապանացն երկաթեաց ի ձեռակապացն եւ յոտիցն երկաթոց եւ յանրոց պարանոցէն շղթայիցն սարեացն եւ լուաց զգլուխ նորա եւ լոգացոյց զանձն նորա Եւ ագոյց նմա պատմուճան ազնիւ եւ էարկ նմա բազմականս եւ բազմեցոյց զնա եւ եդ առաջի նորա ընթրիս ըստ օրինաց թագաւորաց եւ եդ առաջի նորա գինի որպէս օրէն էր թագաւորացն սթափեաց զնա եւ մխիթարեաց եւ ուրախ առնէր զնա գուսանօք Եւ ի ժամ աղանդեր մատուցանելոյ եդին առաջի նորա միրգ խնձոր եւ վարունգ եւ ամիճ զի կերիցէ եւ եդին դանակ նմա որպէս զի հատցէ եւ կերիցէ զիարդ եւ կամեսցի Եւ Դրաստամատ մեծապէս ուրախ առնէր զնա կայր յոտն եւ մխիթարէր զնա Իսկ յորժամ արբեցաւ եւ գինին եկն զակամբ նորա արբեցաւ հպարտացաւ եւ ասէ Վայ ինձ Արշակայ այս ես եւ այս եւ յայսմ չափու եւ այս անցք անցին ընդ իս Եւ զայս ասացեալ զդանակն զոր ունէր ի ձեռինն որով զմիրգն կամ զամիճն կամէր ուտել եհար ի սրտի իւրում եւ անդէն սատակեցաւ եւ մեռաւ անդէն ի նմին ժամուն մինչ դեռ կայր ի բազմականին Իսկ յորժամ զայն ետես Դրաստամատն յարձակեցաւ եհան ի նմանէ զնոյն դանակ եւ եհար յիւրում կշտին եւ անդէն մեռաւ եւ նա ի նմին ժամուն յայնմ 
Յաղագս թէ զիարդ լռեաց պատերազմն ի կողմանցն Պարսից ապա սկսաւ սպարապետն Մուշեղ ոգորել ընդ այնոսիկ որք միանգամ ապստամբեցին ի թագաւորէն Հայոց զբազում կոյս կոյս հարկանէր մեծաւ պատերազմաւ նախ վասն տան թագաւորին Հայոց որ յԱտրպայականն էր Ապա իբրեւ դադարեաց պատերազմն ի կողմանցն Պարսից եւ յապահովեցան իրք ճակատուն յայնմ կողմանէ եւ այնուհետեւ սկսանէր սպարապետն Հայոց Մուշեղ հարկանէր զայնոսիկ որք ապստամբ եղեն ի թագաւորութենէն Արշակունեաց Նախ հարկանէր զտուն թագաւորին Հայոց որ յԱտրպայականին էր զամենայն երկիրն գաւառացն Ատրպատճացն աւերէր եւ առնոյր գերէր բազում գերութիւն ի նոցանէ եւ զմնացորդսն նուաճէր եւ ի հարկի կացուցանէր եւ առնոյր զբազումս պանդանդս ի նոցանէ 
Յաղագս Նոշիրականի Հարկանէր Մուշեղ զապստամբս Նոշիրական աշխարհին որ ապստամբեցին յարքայէն Հայոց առնոյր աւերէր գերէր եւ ի մնացորդացն առնոյր պանդանդս եւ զբնակիչս երկրին ի հարկի ծառայութեան կացուցանէր 
Յաղագս Կորդուաց Կորդեաց եւ Տմորեաց Հարկանէր Մուշեղ սպարապետն եւ զայս գաւառս ապստամբեալս յարքայէն Հայոց զԿորդուս եւ զԿորդիս եւ զՏմորիս առնոյր գերէր եւ աւերէր դնէր հարկ մնացորդացն եւ առնոյր պանդանդս 
Յաղագս Մարաց Եւ զկողմանսն Մարաց քանզի եւ նոքա ապստամբեցին յարքայէն Հայոց հարկանէր զնոսա մեծապէս եւ գերէր զբազումս ի նոցանէն եւ մնացորդացն դնէր հարկս եւ առնոյր պանդանդս 
Յաղագս Արձխայ Հարկանէր զերկիրն Արձախայ մեծաւ պատերազմաւ գերէր զբազումս ի նոցանէն եւ զմնացորդացն առնոյր պանդանդս եւ զմնացեալսն ի հարկի կացուցանէր 
Յաղագս Աղուանից Առնէր պատերազմ ընդ երկիրն Աղուանից հարկանէր զնոսա ի հարուածս անհնարինս Եւ թափէր ի նոցանէ բազում գաւառս զոր հատեալ էր նոցա ի նոցանէն զՈւտի զՇակաշէն եւ զձորն Գարդմանայ զԿողթ եւ այլ որ շուրջն էին զնովաւ սահմանք գաւառք Եւ զԿուր գետ որպէս եւ յառաջն լեալ էր ընդ երկիրն Աղուանից եւ ընդ երկիրն իւրեանց սահման արարեալ կացուցանէին եւ ի գլխաւորացն բազումս սպանանէին եւ զմնացորդսն ի հարկի կացուցանէին եւ պանդանդս ի նոցանէ առնուին 
Յաղագս Կասբից Ապա խնդրէր զվրէժն մեծապէս սպարապետն Մուշեղ յերկրէն Պարսից եւ ի Փայտակարան քաղաքէ փոխանակ զի եւ նոքա նշկահեցին ստեցին արքային Հայոց Հասեալ զբազումս ի նոցանէ գլխով պատուհաս առնէր սպարապետն զօրավարն Մուշեղ զբազումս ի նոցանէ գերէր եւ զմնացորդսն ի հարկի կացուցանէր եւ առնոյր պանդանդս ի նոցանէն եւ անդ ոստիկանս վերակացուս թողոյր 
Յաղագս Վրաց Ապա խաղայր սպարապետն Մուշեղ ի վերայ Վրաց արքային եւ նեղէր զնա մեծապէս եւ հարկանէր զերկիրն եւ վանէր զամենայն աշխարհն Վրաց եւ հանէր ընդ սուր զամենայն ազատս եւ զազգս նախարարացն զոր եգիտ Զփառաւազեանսն հրաման տայր սպարապետն Մուշեղ հանել ի խաչ ի մէջ աշխարհին Վրաց եւ զբդեաշխն Գուգարաց որ յառաջն ծառայէր թագաւորին Հայոց եւ ապստամբեաց կալեալ գլխատէր եւ զազգն որձակոտոր առնէր եւ զկանայսն եւ զդստերսն ի գերութիւն վարէին Սոյն օրինակ եւ որ միանգամ ի կողմանն յայն էին նախարարքն եւ ի թագաւորէն Հայոց եղեն ապստամբ զամենեսեան գլխատէր եւ թափէր զամենայն գաւառն եւ առնոյր պանդանդս եւ զմնացեալսն ի հարկի կացուցանէր Եւ զհին սահմանսն որ յառաջուն էր լեալ յերկիրն Հայոց եւ ընդ երկիրն Վրաց որ է ինքն մեծ գետն Կուր այնուհետեւ յինքն վտարեալ դառնայր անտի 
Յաղագս մեծի Ծոփաց Ապա անտի ի Ծոփս մեծ արշաւեցին եւ նոքա էին ապստամբեալ Հարկանէր զերկիրն գաւառին Մուշեղ մեծի Ծոփաց եւ զազգսն հանէր ընդ սուր եւ առնոյր պանդանդս եւ զազգն ի հարկի կացուցանէր 
Յաղագս Անգեղ տանն Հարկանէր եւ յԱնգեղ տունն զբազումս եւ հանէր ընդ սուր Բայց աշխարհն զի ոստան արքունի լեալ էր վաղ վաղ բնակիչք գաւառին եւ ինքեանք կային ի հարկի ծառայութեան 
Յաղագս գաւառին Անձտայ Ապա ի գաւառն Անձտայ արշաւէր եւ հարկանէր Մուշեղ զկողմանս գաւառացն այնոցիկ որ շուրջ էին զնովաւ քանզի եւ նոքա ապստամբեցին ի թագաւորութենէն Արշակունեաց Հանէր ընդ սուր զտեարս գաւառին առնոյր պանտանդս եւ նուաճէր ի հարկի ծառայութեան թագաւորին Հայոց Պապայ զամենեսեան առ հասարակ կացուցանէր 
Յաղագս Մուշեղի սպարապետին Հայոց Այլ քաջն զօրավարն սպարապետն Հայոց լի էր քինիւ մեծաւ եւ բազում նախանձու զամենայն աւուրս կենաց իւրոց եւ միամտութեամբ եւ արդար վաստակով ջանայր հանապազ եւ վաստակէր ի վերայ թագաւորութեանն Հայոց աշխարհին Զտիւ եւ զգիշեր կայր յաշխատութեանն ջանայր եւ ճգնէր կալ ի ճակատու պատերազմին եւ ոչ թողոյր բնաւ ամենեւին եւ ոչ քան զկորի մի գետին ի սահմանաց երկրին Հայոց ուրեք վտարել ի վերայ աշխարհին կեալ եւ ի մեռանել ի վերայ անուանն քաջութեան ի վերայ բնակ տերանց եւ ի վերայ բնակչաց աշխարհին ի վերայ քրիստոնէութեանն հաւատոյ ի վերայ հաւատացեալ յԱստուած եւ ի Քրիստոս մկրտեալ ժողովրդոց ի վերայ եկեղեցեաց եւ ի վերայ նուիրեալ սպասուց ի վերայ վկայարանացն Քրիստոսի ի վերայ ուխտի Աստուծոյ ի վերայ քերց եւ եղբարց ի վերայ մերձաւորաց տոհմին ի վերայ բարեկաց բարեկիր բարեկամաց հանապազ կայր զօրավարն Մուշեղ ի նահատակութեան պատերազմին զանձն փոխանակ առնել աշխարհին եւ յանձն իւր անխայէր ի մեռանել զամենայն աւուրս կենաց իւրոց առաջի իւրոց բնակ տէրանցն արշակունւոց վաստակէր 
Յաղագս եպիսկոպոսապետին Ներսէսի թէ որպիսի այր էր կամ զինչ գործէր Այլ եպիսկոպոսապետն Հայոց Ներսէս շինէր զամենայն աւերեալսն երկրին Հայոց յանձն առնէր եւ մխիթարէր դարմանէր եւ տեսուչ լինէր ամենայն աղքատաց եւ զօրկունս եւ զաղքատս հանգուցանէր Եւ շինէր զեկեղեցիս ընդ ամենայն տեղիս եւ զամենայն կործանեալսն կանկնէր եւ զամենայն կարգսն տապալեալ ուղղէր եւ նորոգէր Շինէր եւ հաստատէր խրատէր եւ յանդիմանէր բազում առնէր նշանս եւ զօրութիւնս մեծամեծս եւ բազում բժշկութիւնս սքանչելեաց Եւ յօրէնսն սաստէր մեծապէս եւ զոր օրհնէր օրհնէր եւ զոր անիծանէր անիծեալ լինէին Եւ բազմացոյց զկարգս պաշտօնէից յամենայն տեղիս իշխանութեանն ի սահմանացն Հայոց եւ յամենայն գաւառս կացոյց տեսուչս եպիսկոպոսս եւ հանապազ զգուշանայր տեսչութեանն իւրոյ եւ իշխանութեան որչափ եկաց նա ժամանակս 
Յաղագս թագաւորին Պապայ թէ զիարդ էր լի դիւօք կամ որպէս վարէրն Այլ թագաւորն Պապ զի մինչ դեռ տղայիկ այն ինչ ծնեալ էր ի մօրէ իւրմէ յայնժամ ձօնեաց զնա դիւաց անօրէն մայրն Փառանձեմ եւ վասն այնորիկ լի էր դիւօք ի տղայութենէ իւրմէ Վասն զի հանապազ զկամս դիւաց առնէր վասն այսորիկ եւ զբժշկութիւն իսկ ոչ կամէր գտանել զի հանապազ վարէր զանձն իւր դիւօք եւ կախարդանօք երեւէին դեւքն ի նմա եւ ամենայն մարդ զդեւսն ի նմա աչօք բացօք տեսանէին Զի յորժամ մարդիկ հանապազօր յայգորել ելեալ մտանէին տեսանէին զի յօձից կերպարանս ելանէին ի ծոցոյն Պապայ թագաւորին եւ պատէին զուսօք նորա եւ ամենեքեան ոյք տեսանէին զնա երկնչէին ի նմանէ եւ հուպ երթալ Իսկ նա պատասխանի տայր մարդկանն ասելով թէ մի երկնչիք զի սոքա իմ են եւ ամենայն մարդ յամենայն ժամ տեսանէին զայսպիսի ինչ կերպարանս ի նմա Զի բազում համբարք դիւաց համբարեալ էին ի նմա եւ յամենայն ժամ ամենայն մարդոյ երեւէր այս որք գամ մի զթագաւորն տեսանէին բայց յորժամ հայրապետն Ներսէս մտանէր առաջի նորա կամ սուրբ եպիսկոպոսն Խադ դեւքն չերեւեալ աներեւոյթ լինէին Եւ էր թագաւորն Պապ ի պղծութեան թաւալեալ երբեմն այլոց էգ եղեալ տայր զինքն ի խառնակութիւն եւ երբեմն զայլս էգ արարեալ զարուսն խառնակեալ պղծէր եւ երբեմն ընդ անասունս խառնակէր Եւ այսպէս դիւօք վարեալ որք ի նմայն էին բնակեալ զամենայն աւուրս կենաց իւրոց 
Յաղագս յանդիմանութեանն սրբոյն Ներսէսի զի հանապազ թշնամի էր թագաւորին Պապայ վասն մեղաց նորա Այլ սուրբն Ներսէս եպիսկոպոսապետն Հայոց հանապազօր ընդդիմացեալ թագաւորին Պապայ կշտամբէր եւ յանդիմանէր մեծաւ վկայութեամբ յանդիմանութեամբ եւ վասն չարեաց նորա բազմաց ոչ համարձակէր նմա զսեամս եկեղեցւոյն կոխել եւ ոչ մտանել նմա ի ներքս Հանապազ կշտամբեալ յանդիմանէր եւ խրատէր զի գտցէ զանձն իւր ի կորստենէ գործոց իւրոց եւ հանապազ խօսէր ընդ նմա զի փոյթ արասցէ ապաշխարութեան Դնէր առաջի նորա վկայութիւնս ի գրոց ահ արկանելով յաւիտենական դատաստանացն պատժովք գալ ի զգաստութիւն եւ ի լաւանալ եւ յառաջդիմութեան արդարութեան կարգացն եւ գործոցն սրբութեան փոյթ առնել Իսկ թագաւորն Պապ լսելոյ նմա ոչ լսէր այլ եւ ընդդիմացեալ եւս մեծաւ թշնամանօք եւ մահու սպասէր նմա եւ կամէր սպանանել զնա յայտնի բայց ի թագաւորէն Յունաց յայտնի եւ անարգել անգամ բանիւք չիշխէր եւ ոչ սակաւ մի համարձակել ի նա թող թէ մահու աղագաւ Նա եւ իւր իսկ աշխարհի մարդիկն եւ զօրքն ամենայն չառնուին յանձն զայսպիսի ինչ առնել այր զորմէ ամենայն մարդիկ աշխարհին Հայոց կախեալ կային զնմանէ վասն արդար գործոցն սրբութեան գնացիցն յաշխարհի խաղաղութեամբ մեծի առաջնորդութեանն նա եւ վասն յայտնի նշանագործութեանն սքանչելեացն զոր առնէր իբրեւ յերկնաւոր հրեշտակ այնպէս նայէին ամենայն մարդ Եւ թագաւորն ոխացեալ էր ընդ նմա եւ խնդրէր սպանանել զնա այլ յայտնի զայս եւ բանիւք ճառել ոչ իշխէր թէ ոչ իւր զօրքն սպանանէին զնա Զի այնպէս ամենայն մարդ ապաստանեալ էին յաղօթս նորա եւ սիրէին զնա առ հասարակ մեծամեծք եւ փոքունք պատուականք եւ անարգք ազատք եւ շինականք միանգամայն 
Յաղագս մահու սրբոյն մեծի քահանայապետին Ներսէսի ի թագաւորէն Պապայ թէ որպէս կամ զիարդ սպանաւ ի նմանէ Այլ թագաւորն Պապ յամենայն ժամ էր թշնամի մեծի քահանայապետին վասն յանդիմանութեան մեղաց իւրոց չարեաց զոր գործէրն եւ յանդիմանեալ լինէր յառնէն Աստուծոյ ի Ներսիսէ հանապազ Ոչ զգաստանալ կամէր եւ ոչ գալ յուղղութիւն եւ ոչ համբերել կարէր հանապազորդ նախատանացն յանդիմանչին էարկ ի միտս սպանանել զմեծ քահանայապետն Աստուծոյ զՆերսէս Իբրեւ յայտնի զայս ոչ մարթ էր նմա առնել կեղծաւորել կերպարանէր իբրեւ այն եթէ յուղղութիւն ինչ եկեալ է աղաչէր զքահանայապետն Աստուծոյ տալ նմա ապաշխարութիւն Եւ կոչեցաւ յապարանս իւր ի Խախ աւանի յԵկեղեաց գաւառի արար նմա ընթրիս աղաչեաց զայրն Աստուծոյ բազմել նմա յարքունական գահոյսն եւ իբրեւ այնու թէ սրբեսցի նա ի չարեաց անտի իւրոց եւ ինքն այնուհետեւ յայնմ հետէ յապաշխարութիւն մտցէ Իսկ իբրեւ զառաջինն բազմեցոյց ինքնին թագաւորն յոտն կացեալ հոլանեալ ի մէջգետին անցեալ անապակ մատուցանէր առնն Աստուծոյ Ներսիսի յընթրիս անդ եւ դեղ մահու ընդ կոտինդն խառնեալ մատուցանէր նմա Եւ յորժամ ըմբէր զբաժակն զայն իմացեալ անդէն խօսել սկսաւ եւ ասէ Օրհնեալ է տէր աստուած մեր որ արժանի արար զիս ըմպել զբաժակս զայս եւ հասանել մահուս որ վասն տեառն է որում եւ ցանկացեալ էի ի մանկութենէ իմմէ Արդ զբաժակս փրկութեան ընկալայց եւ զանուն տեառն կարդացից զի եւ ես հաւասարեցից հասանել ի մասն ժառանգութեան սրբոցն ի լոյս Այլ քեզ ով թագաւոր արժան էր իբրեւ զայր թագաւոր յայտնի հրաման տալ եւ սպանանել զի ով էր որ արգելոյր զքեզ կամ ով էր որ պահէր զձեռն քո ի գործոց զոր ինչ կամէիր գործել Բայց տէր թող սոցա զայս գործս զոր ինչ գործեցին յիս եւ ընկալ զհոգի ծառայիս քո որ հանկուցիչդ ես ամենայն աշխատելոց եւ կատարիչ ամենայն բարութեանց Զայս եւ այսպիսի եւ որ ինչ նման են այսպիսի բանք խօսեցաւ եւ յարուցեալ գնաց ի վարս իւր Եւ զհետ զնացին նորա ի տաճարէն արքունի ամենայն մեծամեծքն նախարարքն Հայոց եւ Մուշեղ սպարապետն Հայոց եւ Հայր մարդպետ եւ ամենայն որ միանգամ էին անդ մտին ընդ նմա ի վասն նորա Եւ իբրեւ եմուտ ի վանս իւր վերացուցեալ զպարեգօտս իւր ի վերայ սրտին ցուցանէր կապուտակեալ քան զչափ նկանակի միոյ Իսկ մեծամեծք նախարարացն մատուցանէին նմա թիւրակէս եւ անդեղեայս վասն ապրելոյ իսկ նա ոչ կամեցեալ զայն ի բաց մերժէր այլ ասէ Մեծապէս եղեւ ինձ բարի զի եհաս ինձ մեռանել վասն զգուշութեան պատուիրանացն Քրիստոսի Եւ քանզի դուք ձեզէն գիտէք զի հրապարակախօսէի ընդ ձեզ զոր ինչ խօսէի արժան էր ինձ հրապարակաւ մեռանել ի ձէնջ զի այնմ իսկ ցանկացեալ էի բայց բարւոք ել ինձ վիճակն ընդ ընտիրս եւ ժառանգութիւն իմ հաճոյ եղեւ ինձ Օրհնեցից զտէր որ այս մասին վիճակի ժառանգութեան ապրեցոյց զիս եւ մեծապէս խնդութիւն է ինձ զի վաղվաղակի լուծայց ես յանօրէն եւ յամբարիշտ աշխարհէ աստի յայսմանէ Եւ բազում ինչ խօսեցաւ ընդ նոսա եւ զգուշացոյց զնոսա եւ աղաչեաց զամենեսին զգուշանալ անձանց եւ պահել զպատուիրանս տեառն Եւ յետ այսորիկ սկսաւ զարիւնն գունդ գունդ ի ներքուստ ընդ բերանն արտաքս հոսել իբրեւ զերկուս ժամս Եւ յետ այսորիկ յարուցեալ եկաց յաղօթս եղեալ ծունր խնդրէր զթողութիւն ի վերայ սպանողին իւրոյ Ապա յետ այսորիկ յիշէր յաղօթս իւր զամենայն մարդս զմերձաւորս եւ զհեռաւորս զանարգս եւ զպատուականս եւ զայնոսիկ անգամ զորս երբէք ոչ ճանաչէր զնոսա յիշէր յաղօթս իւր Եւ յետ աղօթիցն կատարելոյ համբարձեալ զձեռս իւր եւ զաչս իւր ընդ երկինս ասար Տէր Յիսուս Քրիստոս ընկալ զհոգի իմ Եւ զայս ասացեալ արձակեաց զոգի Եւ առեալ զմարմին սրբոյն Ներսէսի զառնն Աստուծոյ պաշտօնեայք եկեղեցւոյն եւ Փաւստոս եպիսկոպոս եւ պաշտօնէիցն գլխաւոր Տրդած եւ Մուշեղ սպարապետն եւ Հայր մարդպետ եւ ամենայն ազատագունդ բանակն արքունի բարձին յաւանէն ի Խախ գեղջէ ուր գործն կատարեցաւ տարան ի Թիլն յաւանն յիւր գեւղն Հանդերձ սաղմոսիւք եւ օրհնութեամբ կանթեղիւք վառելովք եւ մեծապաշտմամբք եւ բազում յիշատակօք զսուրբն յուղարկեցին Բայց մինչ չեւ էր ծածկեալ զմարմին սրբոյն ինքն թագաւորն Պապ երթեալ պատեաց եւ թաղեաց ի մարտիրոսական ի բնակութիւնն բայց թագաւորն Պապ ի չքմեղս լինելով չլուելոյն առնէր իբրեւ թէ իւր չիցէ գործեալ զայն 
Յաղագս տեսլեանն որ երեւեցաւ արանցն սրբոց անապատաւորաց Շաղիտայ եւ Եպիփանու մինչ դեռ նստէին ի լերինն Արք երկու կրօնաւորք անապատաւորք մինչ դեռ նստէին ի լերինն անուն միում Շաղիտա եւ էր սա ազգաւ ասորի եւ նստէր յԱռեւծ լերինն եւ միումն անուն Եպիփան եւ էր սա ազգաւ յոյն եւ նստէր սա ի մեծի լերինն ի տեղի դիցն զոր կոչեն աթոռ Անահտայ եւ էին սոքա երկոքին լեալ աշակերտք սրբոյն Դանիէլի զոր վերագոյնն յիշեցաք եւ մինչ դեռ յիւրաքանչիւր լերին նստէին սոքա ի ժամու յորում մեռաւ սուրբն Ներսէս տեսանէին սոքա յիւրաքանչիւր լեառնէ աչօք բացօք ի տուընջեան ժամու զայրն Աստուծոյ զՆերսէս իբրեւ յամպս յափշտակեալս զի հրաշտակք Աստուծոյ տանէին զնա ի վեր եւ գունդք գունդք գային նմա առաջի Իբրեւ տեսին զայս տեսիլ անապատաւորքն զարմացեալք ընդ գործն ընդ այնս բայց Շաղիտայն որ էրն յԱռեւծ լերինն քանզի էր հմուտ այր գիտաց եթէ հանգուցեալ է սուրբն Ներսէս եւ այն ոգիք նորա երեւին նմա բայց Եպիփան եդ ի մտի իւրում թէ մարմնով իցէ յափշտակեալ զնա Ապա յարեան յիւրաքանչիւր լեռնէ ընթացեալք փութով մինչեւ յԵկեղեաց գաւառ եկին քննեցին տեսին զի կատարեալ էր սուրբ հայրապետն Ներսէս եւ եկին մինչեւ ի Թիլոյ գեւղն եւ տեսին զտեղին յորում եդեալ էր զնա եւ դիպեալք միմեանց արքն հաւատարիմք պատմէին միմեանց զոր ինչ տեսինն առաջի ժողովրդոցն Բայց էին արքն այն հրեշտակակրօնք յանապատին սնեալք եւ կեցեալք զի եւ կարօղք էին նշանս առնել մեծամեծս եւ ամենեցուն գիտելի եւ ծանօթք էին գործք նոցա 
Յաղագս սրբոյն Շաղիտայի Շաղիտայս այր սուրբ էր լեալ աշակերտ մեծին Դանիէլի եւ ի տղայութենէ իւրմէ սնեալ էր համակ յանապատս եւ ընդ անապատաւորս խոտաճարակ լեալ էր Եւ յետ հանգստեան սրբոյն Ներսիսի գնաց չոգաւ ի գաւառն Կորդուաց եւ առնէր նշանս եւ սքանչելիս եւ բնակէր ի մէջ առիւծուց աւելի քան զքսան առեւծ հանապազ շրջէին ընդ նմա հանապազորդեալք Էր զի լինէր զի յորժամ ցաւ ինչ ցաւէր գազանացն գային շուրջ պատէին զնովաւ եւ ձգձգէին զՇաղիտայն եւ նշանաւ առնէին խնդրել զբժշկութիւն Եւ էր երբեմն զի առեւծ մի մեծ եւ էր ելեալ եղէգն ընդ թաթուլ բազկին առիւծոյն եւ եկն առեւծն առ սուրբն Շաղիտայն ի լեառնն յորում նստէր եւ զօրէն մարդոյ ի վեր առեալ զթաթուլն ցուցանէր նմա զվէրն նշանացէր նմա բժշկել զինքն Իսկ սուրբն Շաղիտա հանէր զեղէգն որ ընդ վէրն մտեալ էր եւ թքանէր ի վէրն եւ թաշկինակաւն զոր ընդ գլուխն իւր էր ածեալ հանեալ պատէր զթաթ առիւծուն եւ բժշկէր Եւ այսպէս բիւրապատիկ եւ պէսպէս առնէր զսքանչելիս Եւ գազանք էին կենաց կցորդ նորա մինչ շրջէր նա յանապատս զամենայն աւուրս կենաց իւրոց Եւ ի գետ իբրեւ հասանէր կօշկօքն անցանէր ի վերայ ջուրցն գետոցն եւ ոչ թանային կօշիկք նորա Եւ յորժամ ի շէն ուրեք իջանէր զբազում մոլորեալս դարձուցանէր նշանօք եւ արուեստիւք Միայն շրջէր եւ իբրեւ իջանէր ի շէնս առնէր բժշկութիւնս բազում հիւանդաց եւ էր սա աւուրբք ծերագոյն Բայց ամենայն մարդ սպասէր եւ ակն ունէր մահու նորա վասն ըմբռնելոյ զմարմին նորա Իսկ սուրբն Շաղիտա իմացեալ զայս թէ սպասեն առնուլ զմարմին նորա բազում մարդիկ ապա խնդրեաց Շաղիտա յԱստուծոյ զի մի ոք ըմբռնեսցէ զմարմին նորա Եւ եղեւ օր մի յաւուրց որպէս սովորութիւն էր իւր գնալ ի վերայ ջուրցն գետոյն Եւ մինչ դեռ անցանէր նա ընդ գետն Կորդուաց ըստ խնդրուածոցն իւրոց որպէս եւ խնդրեաց նա յանկարծակի իբրեւ կայր ի մէջ գետոյն յանկարծօրէն ընդ ջրովն մտեալ սուրբն Շաղիտայն ծածկեցաւ Եւ մեծ գոյժ եղեւ գաւառին եւ ժողովեցան անչափ բազմութիւնք մարդկանն ի մի վայր եկեալք կուտեցան մինչեւ հատին դարձուցին ընդ այլ շրջեցին զգետն Եւ խնդրէին զմարմինն սրբոյն Շաղիտայի եւ ոչ կարացին ուրեք գտանել զի իւր խնդրուածքն առ Աստուած այսպէս էին լեալ յառաջագոյն սոյնպէս եւ կատարեցաւ 
Յաղագս սրբոյն Եպիփանու Այլ երանելին սուրբն Եպիփան էր ընդ սրբոյն Շաղիտայի աշակերտ եղեալ մեծին Դանիէլի եւ սա ի մանկութենէ սնեալ էր յանապատի Եւ յետ մահուանն մեծի քահանայապետին Ներսիսի եկն բնակեցաւ նա ի մեծ Ծոփս յանապատին որ կոչի անուն տեղւոյն Մամբրէ ի վերայ գետոյն որ անուանեալ կոչի Մամուշեղ Եւ էր բնակեալ ի քարանձաւս եւ հանապազորդեալ էր ընդ գազանս անապատի եւ ժողովէին առ նա արջք եւ ինձք Եւ էր սա հանապազորդեալ յանապատին եւ առնէր սա մեծամեծ նշանս եւ սքանչելիս եւ դարձուցանէր զբազում մոլորեալս ի հեթանոսութենէ ի քրիստոնէութիւն եւ լնոյր զերկիրն Ծոփաց վանիւք եւ դնէր վարժեար ընդ ամենայն երկիրն Ծոփաց եւ լինէր սուրբն Եպիփան լոյս երկրին Ծոփաց եւ լուսաւորէր զնոսա մեծապէս Անցանէր եւ յերկիրն Աղձնեաց լուսաւորէր եւ զնոսա եւ լնոյր զերկիրն Աղձնեաց վաներով եւ շինէր վկայանոց մի յաւանին ի քաղաքին Տիգրանակերտի եւ յօր յիշատակի սրբոցն ի փրկութիւն եւ ի բարեխօսութիւն աշխարհի եւ առնէր ինքն նշանս եւ դառնայր ինքն յիւր վանսն Եւ էր մօտ ի գետն Մամուշեղ աղբեւր մի եւ ձուկն բազում ելանէր ընդ ակն աղբերն եւ բազում մարդիկ հանեալ զձուկն օգտէին ի նմանէ Ապա երկու եղբարք ի վերայ ձկանն հակառակեալք էսպան մինն զմինն եւ իբրեւ գիտաց սուրբն Եպիփան ասէ Յայսմ հետէ այտի ոք ձուկն մի կերիցէ Եւ անդէն դառնացաւ ձուկն տեղւոյն եւ եղեւ իբրեւ զլեղի դառն մինչեւ ցայսօր ժամանակի եւ ոչ ոք որսաց զնա մինչեւ ցայսօր ժամանակի Բազում եւ այլ զօրութիւնս առնէր եւ նշանս անչափս Իբրեւ բազում կարգս ուղղութեան թողոյր ի գաւառսն յայնոսիկ սուրբն Եպիփան իսկ նա էառ ընդ իւր զաշակերտսն իւր արս միանձունս լեառնականս անապատականս արս հինգ հարիւր երթալ գնալ յերկիրն Յունաց Եւ մինչ դեռ երթային ի ճանապարհին դիպեցաւ նոցա կին մի իբրեւ անցին ընդ կինն սկսաւ փորձել զնոսա Եպիփան ասէ Իբրեւ զի գեղեցիկ էր կինն եւ վայելուչ Ասէ մանուկ մի յաշակերտաց անտի Կինն զոր դու գովեցեր միականի էր Եւ ասէ սուրբն Եպիփան Դու բնաւ ընդէր նայեցար տեսանել զերեսս նորա տեսանես զի խորհուրդք չարք կան ի քեզ Եւ անդէն մեկնեաց զմանուկն յիւրմէ եւ հալածեաց զնա Եւ ինքն չոգաւ եմուտ ի ծով մեծ եւ նաւօք անցին յանապատ ի կղզիս եւ ունէր զկղզին զայն օձից բազմութիւնք եւ էին յայնմ կղզւոջ բնակեալ օձք իժք եւ քարբք բազում գազանք դաժանք թունաւորք Եւ եղեւ իբրեւ չոգան եհաս սուրբն Եպիփան ի կղզին յայն մերժեցան անտի գազանքն եւ թողին զկղզին եւ գնացին Եւ այնուհետեւ ոչ ինչ վնաս եղեւ նոցա ի կղզւոջն յայնմիկ այլ բնակեցան անդ խաղաղութեամբ Անդ եկեաց սուրբն Եպիփան անդէն ի նմին կղզւոջ հանգեաւ 
Յաղագս մեծամեծ նշանացն եւ սքանչելեացն որ երեւեցեւ յԱստուծոյ ի Մամբրէ յետ գնալոյն Եպիփանու Ապա իբրեւ գնայր սուրբն Եպիփան ի գաւառէն Ծոփաց յիւրմէ միանձնանոցէն որ անուանեալ կոչի Մամբրէ եթող անդ բազում եղբարս միաբանս միահաւանս հաւատացեալս կրօնաւորս քրիստոնէիցն լեառնականս ճգնաւորս միանձունս եւ ի վերայ նոցա երէց մի գլխաւոր Բայց էին ի նոցանէ ոմանք որ բնաւ ամենաեւին այլ ինչ կերակուր չէր ճաշակեալ նոցա ի մանկութենէ իւրեանց բայց լոկ բանջար եւ ջուր եւ զհամ գինւոյ գիտէին ոչ զիարդ լինի Եւ էր անդ եղբայր մի խստակրօն որ մթին վարս վարէր եւ ոչ ճաշակէր ամենեւին ի բաժակէն կենարար փրկութեանն յուսոյն յարութեանն այս ինքն յարենէն տեառն մերոյ Յիսուս Քրիստոսի Զի ոչ կարէր հաւատալ թէ ճշմարտիւ արիւն իցէ Որդւոյն Աստուծոյ յորժամ ելանիցէ ի սեղանն Աստուծոյ այլ նմա գինի լոկ թուէր թէ իցէ վասն այսորիկ վիճէր հանապազ ընդ բազումս Իսկ եղեւ օր մի յաւուրց իբրեւ կատարէին անդ զխորհուրդս գոհութեան պատարագին ի վկայանոցի անդ յայնմիկ զոր էր շինեալ սրբոյն Եպիփանու յորժամ հանին զհացն սրբութեան եւ զգինին արիւնանալ պատարագին ի վերայ սեղանոյն եւ կայր եղբայրն անհաւատ ի վկայանոցին Եւ էրէցն ելեալ կայր ի վերայ առաջի սրբոյ սեղանոյն յորժամ յառաջ քան զմատուցանել զպատարագն համբառնայր զձեռս էրէցն ի վերայ սեղանոյն եւ ասէր Տէր Աստուած զօրութեանց որ արարեր զամենայն յոչընչէ եւ ստեղծեր զմարդ ի հողոյ կենդանի եւ անապականացու եւ անցին զքոյով պատուիրանօքդ ի անկան եւ մահ իւրեանց պատուիրանազանցութեամբն Եւ արդար դատաստանօք քովք մերժեցեր զնոսա ի դրախտէն փափկութեան յայս աշխարհ ուստի ստեղծեր եւ գրաւեցան լինել ընդ մահապարտութեամբ սակայն ոչ թողեր ի ձեռանէ բարերարդ Աստուած այլ տեսչութեամբ եւ շնորհօք միածնիդ քո վերստին ծննդեամբ նորոգեցեր զստեղծուածս քո եւ բազում կերպարանօք այցելու եղեր արարածոց քոց Առաքեցեր զմարգարէս արարեր զօրութիւնս ազգի ազգի նշանս ի ձեռն սրբոց քոց որք յազգս ազգս իւրեանց հաճոյ եղեն առաջի քո ետուր զօրէնս յօգնականութիւն առաքեցեր հրեշտակս վերակացուս Իսկ իբրեւ եկն կատարած ժամանակաց խօսեցար ընդ մեզ միածին Որդւովդ քո որով զաշխարհս արարել որ է պատկեր փառաց քոց եւ կերպարանք էութեան քո եւ կրէ զամենայն բանիւ զօրութեամբ որ ոչ ինչ յափշտակեաց զէական Հօրն զբնութեանն հաւասար պատիւ անձինն այլ Աստուածն յաւիտենական ի յերկրի երեւեցաւ ընդ մարդկան շրջեցաւ ի սրբոյ կուսէն մարմնացաւ զկերպարանս ծառայի էառ եւ եղեւ ի նմանութիւն տկարութեանս մերոյ զի արասցէ զմեզ նմանակիցս փառաց իւրոց Զի յամենայն գայթակղութեանց եւ յամենայն մոլորութենէ փրկեցեր զմեզ եւ բարձեր յամենայն երկրէ զանյուսութիւն թերահաւատութեան եւ ետուր զյուսոյ զհաւատս յարութեան ամենայն քոց արարածոց որոց եւ զնմանութիւն պատկերի կերպարանաց քոց շնորհեցեր Եւ հաւատովքն զոր ետուր զօրանալ ի մարդիկ զամենեսեան առ հասարակ միանգամայն կեցուցեր շնորհելով զի ոչ եթէ վասն արդարութեանց ինչ մերոց զի ոչ ինչ արարաք զբարիս ի վերայ երկրի այլ վասն ողորմութեան եւ գթութեան քո զոր սփռեցեր ի մեզ համարձակիմք խնդրել ի սրտագէտէդ որ քննես զսիրտս եւ զերիկամունս որդոց մարդկան Դու տէր սրտագէտ յամենայնի դու գիտես զճշմարտութեան զվաստակոց զառնս զայսորիկ զի խստամբերութեամբ վարի ի վարս վաստակոց իւրոց եւ չիք հաւատք ի սմա արդ յաւել ի սա հաւատս քան զհատ մանանխոյ զի մի կորիցէ անձն սորա Հովիւ քաջ որ ելերդ ի խնդիր ոչխարին կորուսելոյ եւ եդիր զանձն քո ի վերայ խաշանց քոց արդ եւ զսա փրկեա ի թերահաւատութենէս յոր ըմբռնեալս է զի մի յափշտակեսցէ թշնամին զանձն սորա եւ քո ստեղծուածս եւ նմանութիւն կերպարանացս յապականութիւն յաւիտենական կորստեան մատնեսցի Եւ զայս աղօթս մատուցանէր էրէցն յառաջ քան զմատուցանելն պատարագին եւ յետ այսորիկ մատոյց կատարեաց զպատարագամատոյցն զամենայն Իբրեւ ասաց Հայր մեր որ յերկինս եդ ծունր եւ կայր յաղօթս յերկար Եւ մինչ դեռ եդեալ էր նորա ծունր եւ կայր յաղօթս եւ կայր եղբայրն թերահաւատ ի յոտն ի խոնարհ ի բեմէն նայէր ի սեղանն սկսաւ տեսանել մեծամեծ սքանչելիս աչօք բացօք իւրովք Քանզի տեսանէր զՔրիստոս զի իջեալ կայր ի վերայ սեղանոյն եւ բացեալ էր իւր զվէրսն ի կողմանէ զոր ի կողսն գեղարդեամբն խոցեցին եւ ի վիրէ կողիցն արիւնն ցնցղկացեալ հոսէր ի բաժակ անդր պատարագին որ եդեալ էր ի վերայ սեղանոյն Իսկ իբրեւ ետես զայս եղբայրն թերահաւատ կրօնաւորն զարհուրեալ դողացեալ խռովեալ տագնապեալ յերկիր կործանեալ կայր ի բերանս հարեալ պարտեալ թալացեալ ոգին սպառեալ յինքենէ Ապա երէցն յարուցեալ կատարեաց զգործ սրբութեան պատարագին իջուցեալ զսրբութիւն օրինացն ի բեմբէն ետես զեղբայրն զի յերկիր կործանեալ թալացեալ կայր Իբր ետ ում տալ էր զօրէնսն եւ եհան զմնացորդսն ի սեղանն ապա ինքն մատուցեալ բուռն հարկանէր զեղբօրէն եւ տեսանէր զի նա թալացեալ պակուցեալ կայր ի գետնին Ապա ջուր արկանէր ընդ բերանաւն իսկ նա ուրեմն եբեր զոգի եւ զգաստացեալ մատեաւ եկաց պատմեաց զմեծամեծ սքանչելիսն զոր ինչ ետեսն Ապա կամեցաւ տալ նմա երէցն ի սրբութենէն անտի օրինացն իսկ եղբայրն չհաւանեալ չառնոյր յանձն վասն զի անարժան համարէր զանձն իւր Այլ հոր հատեալ անձինն ի ներքս իջեալ զեւթն ամ ապաշխարեալ զթերահաւատութիւն մեղաց իւրոց եւ յետ եւթն ամին ապա զանձն արժանի ապաշխարութեան համարէր ելանել առնուլ ընդ օրէնսն հաւասարել Սակայն ի նոյն հոր իջուցեալ զանձն իւր զամենայն աւուրս կենաց իւրոց մինչեւ ի նմին հոր վաղճանեցաւ եղբայրն Ապա եւ նոյն երէցն հանգեաւ եւ ի միասին երկոքին եղան ի ներքս ի վկայանոցին ուր սքանչելիք երեւեցան յեղբայրանոցին Եպիփանու 
Յաղագս Յուսկան որ էր ի զաւակէ Աղբիանոս եպիսկոպոսի զոր կացոյց փոխանակ Ներսիսի թագաւորն Պապ յիւրոց կամաց առանց մեծ եպիսկոպոսապետին Կեսարու եւ վասն այսորիկ բարձաւ իշխանութիւն հայրապետացն Հայոց զեպիսկոպոսն ձեռնադրել Եղեւ յետ մահուանն հայրապետին Ներսէսի կացոյց թագաւորն Պապ զՅուսիկ եպիսկոպոս որ էր ի զաւակէ Աղբիանոս եպիսկոպոսին Մանազկերտոյ Ետ հրաման ունել նմա զտեղի հայրապետին իշխել փոխանակ նորա զոր սպան եւ էր նա փոխանակ նորա Բայց լուաւ եպիսկոպոսապետն Կեսարու թէ սպանին զմեծ հայրապետն Ներսէս եւ փոխանակ նորա տեղի նորուն զոր կացուցին զՅուսիկ առանց նորա հրամանի եղեալ զի ոչ արպէս սովոր էին առ հայրապետն տանել ի Կեսարիա ի ձեռնադրութիւնն Եւ իրքս այս մեծ զարմանալով ցասման եղեալ հայրապետին Կեսարու վասն բանիս այսորիկ եւ եղեւ ժողով եպիսկոպոսացն սիւնհոդոսին նահանգին Կեսարու առանց հայրապետին եւ գրեցին թուղթ ցասմամբ մեծապէս Եւ նոյնպէս եւ գրեցին թուղթ առ թագաւորն Պապ եւ լուծին զիշխանութիւնն կաթողիկոսութեանն զի որ լիցին հայրապետ Հայոց նա դրանն արքունի իշխեսցէ զհացն օրհնել եւ մի իշխեսցէ ձեռնադրել զեպիսկոպոսն Հայոց որպէս սովորութիւն էր ի բնէ Եւ յայնմ հետէ բարձաւ իշխանութիւնն Հայոց զեպիսկոպոսն ձեռնադրել այլ որ լինէին եպիսկոպոսք ամենայն գաւառաց գաւառաց Հայոց եւ կողմանց կողմանց այնուհետեւ յայնմ հետէ որ միանգամ լինէին եպիսկոպոսք սահմանացն Հայոց երթային ի քաղաքն կեսարացւոց եւ անդ լինէին եպիսկոպոսք Վասն զի յայնմ հետէ բարձաւ իշխանութիւնն յերկրէն Հայոց այնուհետեւ ոչ իշխէին եպիսկոպոսք ձեռնադրել բայց որ լինէր աւագ եպիսկոպոսացն ի վերոյ միայն նստէր եւ հաց օրհնէր թագաւորացն Եւ սա քրիստոնեայ բայց համարձակութեամբ յանդիմանութեամբ ինչ ընդ ումեք չիշխէր բարբառել կամ զի երկնչոտ էր եւ հաւան եւ ըստ կամաց թագաւորին միայն ունէր զպատիւն եւ կայր ի լռութեան եւ ի հանդարտութեան զամենայն աւուրս կենաց իւրոց 
Յաղագս սգոյն որպէս սգային զհայրապետն Ներսէս եւ լինէին զնմանէ կաթոգի Ապա յետ սպանանելոյն Պապայ զսուրբ հայրապետն Ներսէս տխրեցաւ ամենայն մարդ խոր տրտմութեամբ եւ ամենայն մարդ երկրին Հայոց հաւանէին խօսէին եւ ասէին Բարձեալ են արդ փառք Հայոց զի բարձաւ արդարն Աստուծոյ յայսմ երկրէ Խօսէին իշխանքն եւ նախարարքն եւ ասէին Գիտեմք արդ թէ կորեաւ երկիրս մեր զիարդ հեղաւ արիւն արդար ի տարապարտուց մանաւանդ զի վասն Աստուծոյ սպանաւ Եւ խօսէր Մուշեղ սպարապետն Հայոց եւ ասէր Սրբոյն Աստուծոյ հեղաւ արիւն ի տարապարտուց այսուհետեւ ես ոչ կարեմ երթալ ի վերայ թշնամեաց եւ ոչ նիզակ ումեք ուղղել Զի գիտեմ եթէ եթող Աստուած ի ձեռանէ զմեզ եւ լքեալ եմք եւ ոչ կարեմք համբառնալ զգլուխս մեր զի գիտեմ ես եթէ չիք յաղթութիւն ի վերայ թշնամեաց երկրիս Հայոց յաղօթից նորա էր յաղթութիւն որ մեռաւն եւ ազգի նոցա Եւ սգային ամենայն ազատք եւ շինականք ծագէ ի ծագ ամենայն սահմանաց երկրին Հայոց ազատք եւ շինականք ամենայն բնակիչք տանն Թորգոմայ հայ լեզուն առ հասարակ 
Յաղագս թէ որպէս զկնի մեռանելոյն հայրապետին Ներսիսի եւ կամ որպէս ի նախանձ մտեալ տապալեաց թագաւորն Պապ զամենայն եդեալ կրօնս կանոնիցն որ ինչ եդան ի Ներսիսէ առ կենդանութամբ նորա ի նմանէն Իսկ թագագւորն Հայոց Պապ զի թէպէտ եւ սպան զհայրապետն աշխարհին Հայոց զՆերսէս սակայն ոչ յագեցաւ մահուամբ նորա այլ ջանայր այսպէս թէ զինչ միանգամ կարգք իցեն ուղղութեան ի Ներսիսէ եդեալ յեկեղեցւոջն եղծեսցէ եւ խանգարեսցէ Եւ սկսաւ նախանձ վարել ընդդէմ յառաջագոյն կանոնելոցն ի նմանէ եւ սկսաւ հրաման տալ յայտնապէս յաշխարհին աւերել զայրենոցսն եւ զորբանոցսն զոր շինեալ էր Ներսէս ի գաւառս գաւառս եւ աւերել զկուսաստանսն ի գաւառս գաւառս եւ յաւանս յաւանս պարսպեալս եւ ամրացեալս որ նորին Ներսիսի էր շինեալ վասն ամրապահս առանգոցն զգուշութեան Քանզի յիւրում կենդանութեան երանելոյն Ներսիսի էր շինեալ շինեաց զայս կուսաստանս յամենայն գաւառս զի որ միանգամ կուսանք եւ հաւատացեալք իցեն անդր ժողովեսցին ի պահս եւ յաղօթս եւ կերակրել յաշխարհէ եւ յիւրաքանչիւր ընտանեաց Զայն աւերել հրամայէր Պապ թագաւորն եւ զկուսանսն հաւատացեալս տայր հրաման ի խառնակութիւն պղծութեան Եւ յամենայն աւանս էր շինեալ նորին Ներսիսի եւ հիւանդանոցս յամենայն կողմանց եւ ռոճիկս եւ դարմանս կարգեալս եւ արս հաւատարիմս թողեալ տեսուչս հիւանդացն եւ աղքատացն նոյնպէս եւ այնոցիկ յանձն արարեալ որք երկիւղածքն էին յԱստուծոյ որք դատաստանացն յաւիտենականացն եւ գալստեանն Քրիստոսի սպասէին Զվերակացուսն հալածէր թագաւորն յիւրաքանչիւր տեսչութենէ եւ զտեղիսն ի բաց աւերէր Զոր վերակացուսն կարգեալ էր յաղագս չքաւորացն եւ աղքատաց տեսուչ զնոսա ի բաց հալածէր եւ հրաման տայր ամենայն աշխարհի իշխանութեանն իւրոյ Աղքատքն բայց եթէ ի մոյր ելցեն այլ անդր ոք ինչ մի իշխեսցէ տանել եթէ ոչ նոքա եկեսցեն ժտեսցեն աղաչեսցեն ապա թէ գտանել հազիւ ինչ կարասցեն Եւ զկարգս պտղոյն եւ զտասանորդացն որ ի նախնեացն կարգեալ սովորութիւն էր տալ յեկեղեցին վասն այնորիկ հանէր հրաման ընդ աշխարհ զի մի ոք տացէ Եւ յաւուրսն Ներսիսի հայրապետի ոչ ոք իշխէր ի նմանէ հանել կամ թողուլ զկին իւր զամուսին յամենայն երկիրն Հայոց զոր միանգամ քօղով կամ պսակաւ հարսանեացն օրհնութամբ առեալ էր եւ ոչ այլ առնել միւսանգամ իշխէր ոք համարձակել Եթէ յանկարծ մեռանէր ոք ոչ ոք իշխէր անյուսութեամբ արտաքոյ կարգի կանոնի եկեղեցւոյ լալ զմեռեալն եւ ոչ կոծ ոք դնէր կամ աշխարանս մեռելոյն եւ ոչ ձայնս ոք արկանէր ի վերայ մեռելոյն յաւուրսն Ներսիսի այլ լոկ արտասուօք եւ ըստ արժանի սաղմոսիւք եւ օրհնութեամբ կանթեղօք եւ մոմեղինօք լուցելովք զմեռեալսն յուղարկէին Իսկ յետ մահուան նորա այնուհետեւ ամենայն մարդ առին հրաման համարձակութեամբ ի թագաւորէն թողուլ զկանայս զամուսինս իւրեանց էր զի մի այր տասն կին փոխէր եւ առ հասարակ յանօրէնութիւն դարձան միանգամայն Ապա յետ մահուան Ներսիսի յորժամ զմեռեալսն լային փողովք եւ փանդռօք եւ վնօք զկոծսն պարուցն կաքաւելով զտիգսն հատեալս զերեսս պատառեալս արք եւ կանայք պղծութեամբ ճիւաղութեամբ պարուք դէմ ընդդէմ հարկանելով եւ կամ ափս հարկանելով զմեռեալսն յուղարկէին Իսկ յամսն Ներսիսի զաղքատս բնաւ ամենեւին ի մոյր ոչ տեսանէր ընդ ամենայն սահմանսն Հայոց այլ անդէն ի հանգստեան նոցին այս ինքն յօրկանոցսն ամենայն մարդիկ տանէին զամենայն պիտոյս նոցա անդէն իսկ անկարօտ յամենայն ումեքէ լցեալ էին Իսկ յետ մահուն քահանայապետին թէ առնէր ոք հանգիստ աղքատացն մեծ պատիժս կրէր ի թագաւորէն Իսկ յաւուրսն Ներսիսի ընդ ամենայն երկիրն Հայոց կարգք պաշտաման եկեղեցւոյն մեծապէս պայծառացեալ էր եւ բազմութիւն սրբոց պաշտօնէիցն կանոնելոցն Եւ յիշատակ սրբոց վկայից յաւուրս նորա յամենայն տեղիս Հայոց մեծախումբ ժողովովք հանապազ պայծառանային եւ պատիւ հարցն եպիսկոպոսաց յամենայն գաւառս Հայոց յաճախէր ըստ արժանի իւրեանց եւ կարգք վանականաց եւ ի շէնս եւ յանշէնս առ հասարակ ծաղկեալ Այլ ամենայն եղծեալ ապականեցաւ խանգարեցաւ յետ մահուան նորա Իսկ յաւուրս քահանայապետութեան Ներսիսի ամենայն գաւառք Հայոց յամենայն ի շէնս եւ ի գիւղս յամենայն կողմանս Հայոց առ հասարակ ի հրամանէ քահանայապետին էին շինեալ օտարատունք հիւանդանոցք օտարանոցք եւ ամենայն մարդիկք երկրին Հայոց էին պտղաբերք եւ ողորմածք առ ի յիշել զաղքատս եւ զնեղեալս զտառապեալս եւ զօտարս զհարստահարս զնշդեհս զպանդուխտ զհիւրս զանցաւորս եւ էր նոցա կարգեալ վերակացուս սրբոյն Ներսիսի եւ դարմանս ի տեղեաց տեղեաց Իսկ յետ մահու նորա աւերեաց զայն ամենայն թագաւորն Պապ եւ անարգեաց զպատիւ եկեղեցւոյ եւ բազում ինչ կարգ եւ կանոնաց ուղղութեան յօրինուածոց զոր եդ հայրապետն Ներսէս եւ անցեալ դարձեալ ի մոռացօնս զամենայն կարգեալն տապալէր Յետ նորա ելիցն յաշխարհէս բազում գաւառք Հայոց եւ բազում մարդիկ ի հնութիւն դիւապաշտութեան դարձան եւ ընդ բազում տեղիս Հայոց կուռս կանգնեցին ի հարմարձակութենէ թագաւորին Պապայ զի ոչ գոյր յանդիմանիչ եւ ոչ ոք էր այն յորմէ խիթային զինչ եւ կամէին գործել համարձակութեամբ գործէին բազումք պատկերս կանկնեալ երկիր պագանէին Եւ հատ եւս յարքունիս Պապ թագաւոր զհող եկեղեցւոյն զոր տուեալ էր թագաւորին Տրդատայ առ մեծաւն Գրիգորիւ քահանայապետիւ ի սպաս պաշտաման եկեղեցւոյն ընդ ամենայն երկիրն Հայոց Զի յեւթն հողոյն զհինգն հատանէր յարքունիս եւ զերկուսն միայն թողոյր երկուս հողս Եւ ըստ հողոյն թողոյր երկուս երկուս առ գեւղ մի երէց եւ սարկաւագ եւ զայն սպասու կացուցանէր յիւր ի ծառայութեան զեղբարս եւ զորդիս երիցանցն եւ սարկաւագացն Զի նմա այսպէս թուեցաւ եթէ զայն չար ինչ կամացն հեճուկս Ներսիսի առնիցէ ի կենդանեաց առ մեռեալս վամն թշնամութեանն զոր ունէր ընդ նմա Եւ զայն ոչ ածէր զմտաւ թէ զանձն կորուսանէ Եւ ի ժամանակին նուաղէին ամենայն կարգք եկեղեցւոյ պաշտամանն սպասուցն յամենայն երկիրն Հայոց 
Յաղագս թագաւորին Պապայ թէ որպէս խոտորեցաւն ի թագաւորէն Յունաց կամ որպէս սպանաւ ի զօրացն Յունաց Եւ շրջեաց զմիտս իւր թագաւորն Պապ եւ խոտորեաց զսիրտ իւր ի թագաւորէն Յունաց եւ կամեցաւ խառնել զսէր իւր եւ առնել միաբանութիւն ընդ թագաւորին Պարսից Եւ սկսաւ թիկունս իւր առնել զարքայն Պարսից եւ արձակել անդրէն հրաշտակս յաղագս միաբանութեան Եւ առաքէր հրեշտակս առ թագաւորն Յունաց եթէ Կեսարիաւ հետ եւ տասն քաղաք մեր լեալ է արդ ի բաց տուր եւ զՈւռհա քաղաք շինեալ է նախնեացն մերոց արդ եթէ ոչ կամիս խանգար ինչ առնել տուր ի բաց ապա թէ ոչ կռուիմք մեծաւ պատերազմաւ Այլ Մուշեղ եւ ամենայն իշխանքն Հայոց շատ եդին ի մտի արքային զի մի քակեսցէ զուխտ յերկրէն թագաւորութենէն Յունաց եւ ոչ անսաց նոցա եւ յայտնեաց զթշնամութիւն իւր զոր ունէր ընդ թագաւորին Յունաց Այլ իշխանքն Յունաց եւ զօրքն նոցին տակաւին էին յերկրին Հայոց եւ անուն իշխանացն միումն Տէրէնտ միւսումն Ադէ Եւ յղեաց դեսպան մի գաղտուկ թագաւորն Յունաց առ իշխանսն զօրացն իւրոց որ էին յերկրին Հայոց եւ հրաման տայր սպանանել զթագաւորն Հայոց զՊապ Եւ եղեւ իբրեւ ընկալան զայս հրաման ի թագաւորէն Յունաց իշխանքն իւր որ էին ի Հայոց երկրին սպասէին մահու ի դէպ սպանանել զթագաւորն Հայոց զՊապ Եւ եղեւ ի դիպան ժամանակի իբրեւ գիտացին Տէրէնդն եւ Ադէն զօրավարքն զօրացն Յունաց թէ միայն է թագաւորն Հայոց Պապ եւ ամենայն մեծամեծքն եւ զօրքն Հայոց չէին անդ եւ էր թագաւորն Հայոց Պապ բանակեալ ի դաշտին ի Բագրաւանդ գաւառի ի Խու անուն տեղւոյն եւ բանակ զօրացն Յունաց բանակեալ էր անդէն մօտ առ բանակին Հայոց արքային ապա զօրավարն Յունաց հաց մեծապէս գործեալ յընթրիս հրաւիրեալ կոչեցին զմեծ թագաւորն Հայոց զՊապ մեծապէս ըստ արժանաւորութեան նորա որպէս օրէն էր զայր թագաւոր ի հաց մեծ կոչել եւ առնէին կազմութիւն պատրաստութեան Եւ եկեալ թագաւորն Պապ յընթրիս մտեալ բազմեցաւ յուտել եւ յըմբել Եւ իբրեւ մտանէր արքայն ի խորանն Տէրէնդի զօրավարին Յունաց եւ լէգէոն սպարակիր հետեւակն վահան ի ձեռն սակուր զգօտւոյ շուրջ ի ներքոյ զորմովք խորանին պատեալ պսակէին սոյնպէս եւ արտաքոյ կազմէին ի ներքոյ կուռ վառեալք եւ ի վերոյ հանդերձք զգեցեալք պատրաստէին Իսկ թագաւորն Պապ համարէր ի միտս իւր թէ ի պատիւ ինչ նորա զայն առնիցեն Եւ մինչ դեռ յընթրիսն ուտէր սակրաւոր զօրքն ի թիկանց կուսէ նորա կարգեալք պսակեալք կային շուրջ զնովաւ յամենայն կուսէ Իբրեւ ընդ գինիս մտին որպէս զառաջին ուրախութեանցն նուագն մատուցին արքային Պապայ եւ առ հասարակ թմբկահարք եւ սրընգահարք քնարահարք եւ փողահարք իւրաքանչիւր արուեստօք պէսպէս ձայնիւք բարբառեցան Եւ վահանաւոր լեգէոնին հրաման ետուն եւ մինչ դեռ թագաւորն Պապ զուրախութեան գինին ունէր ի մատունս իւր եւ նայէր ընդ պէսպէս ամբոխ գուսանացն ահեակ ձեռամբն յարմունկ յոր յեցեալ բազմեալ էր ունէր տաշտ ոսկի ի մատունս իւր իսկ աջ ձեռնն եդեալ էր ի դաստապան նրանին զոր կապեալն էր յաջու ազդերն իւրում եւ մինչ դեռ բերանն ի բաժակին էր յըմպելն եւ աչօքն յառաջ կոյս պշուցեալ հայէր ընդ պէսպէս ամբոխս գուսանացն հրաման լինէր ակնարկելով զօրացն Յունաց Եւ լեգէոն սակրաւորքն երկու ի թիկանց կուսէ կային ի սպասու ոսկիկմբէ վահանօքն յանկարծօրէն կից ի վեր առեալ զսակուրսն զարկանէին թագաւորին Պապայ մին կշիռ զուլն հարկանէր սակրաւն եւ միւսն եւս սակրաւորն զաջ թաթ ձեռինն որ կայր ի վերոյ դաստապանի նրանին հարկանէր կտրէր եւ ի բաց ընգենոյր Անդէն ի բերանս տապալէր թագաւորն Պապ եւ գինին տաշտիւն եւ արիւնն պարանոցին նովաւ հանդերձ ի վերայ բաժակալ սկտեղն անկանէր առ հասարակ եւ անդէն սատակէր թագաւորն Պապ Ընդ շփոթելոյ տաճարին խռովութեան Գնէլ տէր գաւառին Անձեւացեաց յոտն կացեալ յիւրմէ բազմականէն հանեալ զիւր սուսերն հարկանէր զմի ի լեգէոնաց անտի սպանանէր յայնցանէ որ հարին զթագաւորն Ապա Տէրէնդ զօրավարին Յունաց զիւր սուսերն հանեալ ածէր տարակաց ի գլխոյն Գնելոյ զսկաւառակն գլխոյն ի վերայ աչացն ի բաց ընգենոյր Եւ այլ ինչ ոք ոչ կարաց յանդգնել ասել ինչ ընդ նոսա եւ ոչ ինչ 
Յաղագս որ ինչ խորհեցան ի յետոյ իշխանքն Հայոց ապա անցին կացին լուռ Եւ ժողովեցան եկին ամենայն իշխանքն Հայոց մեծամեծք ի մի վայր եւ միասին եւ Մուշեղ սպարապետն եւ Հայր մարդպետ եւ ամենայն իշխանքն ասէին Զինչ արասցուք կամ զինչ գործեսցուք խնդրեսցուք զվրէժ թագաւորին մերոյ թէ ոչ Եւ ապա հաստատեցաւ այս բան ի խորհրդեանն եւ ասեն Ոչ կարեմք հեթանոսաց ի Պարսկաց ի ծառայութիւն մտանել եւ թշնամի առնել զթագաւորն Յունաց եւ ոչ զերկոսեն թշնամի առնել եւ ոչ առանց միոյ թիկանց կարեմք կեալ Ապա եկաց այս բան ի խորհրդին թէ զինչ եղեւ ահա եղեւ թող ծառայեսցուք թագաւորին Յունաց կացցուք ի հնազանդութեան իշխանութեան թագաւորութեանն Յունաց զիարդ եւ կամք իցեն թագաւորութեան Յունաց արասցեն մեզ Եւ ոչ ինչ արկին ի միտ կամ վրէժ խնդրել կամ այլ ազգ ինչ իրս առնել այլ անցին կացին լուռ 
Յաղագս թագաւորելոյն Վարազդատայ երկրին Հայոց յետ Պապայ Եւ եղեւ յետ մահուն Պապայ թագաւորին Հայոց թագաւորեցոյց թագաւորն Յունաց զՎարազդատ ոմն ի նմին տոհմէն արշակունի ի վերայ աշխարհին Հայոց Եկն բազում շքով եմուտ յերկիրն Հայոց եւ թագաւորեաց յերկրին Հայոց Եւ էր նա մանուկ յաւուրց լի արութեամբ կորովի ձեռօք քաջ սրտիւ եւ ի մտաց թեթեւ մանգաբարոյ տղայահանճար մանկամիտ Բայց սակայն իբրեւ տեսին զնա ժողովեցան առ նա ամենայն ազգք Հայոց մեծամեծք նախարարք եւ կամեցեալ խնդացին զթագաւորելն նորա ի վերայ իւրեանց Եւ սպարապետն Հայոց Մուշեղ առաջնորդէր Հայոց եւ զգուշանայր զսահմանօքն Հայոց որպէս սովոր էր կարգել զաշխարհ մեծապէս եւ խրատ բարեաց թագաւորին մանկանն Վարազդատայ մատուցանէր Եւ հոգայր հանապազ վասն թագաւորութեան աշխարհին Հայոց եւ զիարդ կամ որպէս շէն լինել մարթասցէ եւ հանապազ երկս արկանէր բարեխորհուրդն զի հաստատուն կալ կարասցէ թագաւորութիւնն Խորհէր եւս ընդ իշխանսն Յունաց եւ նոքօք ընդ կայսերն թէ պարտ է նոցա քաղաք մի շինել յերկրին Հայոց ի մի մի գաւառսն որ մին մի քաղաքս որ երկուս երկուս ամուր պարսպաւորս զօրանիստս հաստատել ընդ ամենայն երկիրն Հայոց մինչեւ ի Գանձակ սահման երկիրն որ Պարսից կուսէ էր Հայոց սահման էր եւ զամենայն ազատսն Հայոց կայսերական թոշակօքն զինուորել սոյնպէս եւ զօրաց երկրին Հայոց զի այսպէս ամենայն զգուշութիւն լիցի առ ի թշնամեաց իւրանց ի զօրացն Պարսից Եւ թագաւորն Յունաց յանձին ունէր մեծաւ խնդութեամբ առնել զայս զի այսու ամենայնիւ աշխարհն հաստատուն լիցի եւ անշարժ ի նմանէն զի մի կարասցէ թագաւորն Պարսից յիւր վտարել զաշխարհն Հայոց 
Յաղագս թէ որպէս ի բանս չարախորհուրդս եւ անմիտ մարդկան ելեալ թագաւորն Հայոց Վարազդատ զզօրավարն Հայոց Մուշեղ սպանանէր Այլ իբրեւ տեսանէին զթագաւորն Հայոց Վարազդատ մեծ նախարարքն Հայոց թէ մանուկ բանսերթուկ է զչար ի բարոյ որոշել չգիտէ սկսան այնուհետեւ ըստ կամաց իւրեանց վարել զթագաւորն որպէս եւ կամէին բանիւք իւրեանց տանէին եւ բերէին զնա Նա առաւել ունկն դնէր մանկտոյն որ ի տիոց հասակակիցք էին նորա առաւել քան զծերոցն իմաստնոց որք կարող էին զօգտակար խրատն մատուցանել նմա Այլ Բատ որ նահապետն էր ազգին Սահռունեաց տոհմին դայեակ սնուցիչ թագաւորին Վարազդատայ կամեցաւ նա զգործ զօրավարութեան սպարապետութեանն Մուշեղայ յինքն յափշտակել ի նմանէ Վասն այսորիկ սկսաւ քսիս մատուցանել զնմանէն առ թագաւորին Վարազդատայ առ իւրում սանուն եւ ասել թէ ի սկզբան ի նախնեացն հետէ զձեր Արշակունեաց տոհմին Մամիկոնէից է կորուսեալ զի հակառակորդք ձեր դոքա լեալ են ի բնէ անտի եւ համակ զերկիրս Հայոց դոցա է կերեալ մանաւանդ Մուշեղի մանաւանդ զի այր չար է եւ նենգաւոր Զի սիրելի է ի թշնամեաց ձերոց եւ ատելի սիրելեաց ձերոց եւ համակ ընդ ձեզ նենգաւ է գնացեալ երկմտութեամբ եւ դժխեմութեամբ Զի ոչ այն Մուշեղ է որ ի թագաւորութեան ժամանակ Պապայ ի պատերազմունսն քանիցս անգամ ձեռնահաս եղեւ սպանանել զՇապուհ արքայն Պարսից եւ ոչ եսպան այլ արձակեաց զթշնամին եւ երբեմն զկանայս Շապհոյ թագաւորին ի բուռն էարկ եւ խնամոտ գթով ժանուարօք արձակեաց զնոսա զհետ Շապհոյ Ոչ այդ այն Մուշեղն է որ զՈւռնայր արքայ Աղուանից ի բուռն էարկ եւ սպանանել ոչ կամեցաւ այլ արձակեաց զթշնամին Ոչ այդ այն Մուշեղն է զի զարքայն Պապ հրամանաւ դորա եւ դորին խորհրդովդ զօրավարքն Յունաց սպանին զի դա ոխացոյց եւ գրգռեաց զարքայն Յունաց ի վերայ թագաւորին Պապայ մինչեւ ետ սպանանել Այլ արժան է մեռանել ի ձեռաց քոց եւ չէ պարտ կեալ դմա այլ թէ ոչ աճապարեսցես արքայ այժմ զհայ երկիրս խորհի լնուլ քաղաքօք եւ զօրանիստ առնէ բնակութեան զօրացն Յունաց Եւ այնուհետեւ կամ թագաւորն Յունաց հանէ ի քէն զթագաւորութիւնս Հայոց կամ այս Մուշեղ սպանանէ եւ ինքն թագաւորէ Եւ այսպիսի բանիւք գաղտնի հանապազ զթագաւորն գրգռէին մինչեւ հաւանեցաւ ըստ կամաց նոցա զսպարապետն զզօրավարն Հայոց սպանանել Ապա խորհուրդ արարին թէ որպէս ըմբռնել կարասցեն զնա քանզի մեծապէս երկնչէին ի նմանէն Թէ զգայ ասեն մեծ պատերազմ առնէ եւ ոչ ոք կարէ զդէմ քաջութեան նորա ունել բայց հնարիւք մեքենաւորութեամբ ինչ լինիցի հնար Այսպէս սպասէին նմա Եւ եղեւ յաւուր միոջ հրաման ետ Վարազդատ արքայ Հայոց ընթրիս մեծ գործել եւ մեծ պատրաստութիւն առնել եւ կոչել հրամայեաց յընթրիսն զամենայն աւագս պատուականս եւ զմեծամեծս եւ զզօրավարն Մուշեղ Պատրաստեաց Վարազդատ արս ընտիրս հզօրս զօրեղք զի կազմ կայցեն գործոյն հարկանել յանկարծօրէն յանպարտրաստից յեղակարծումն ժամու ի վերայ Մուշեղի Զնոսա քաջ ուրախ առնէր մեծապէս եւ շատ գինի տայր ըմպել եւ բազում առնէր զբօսումն ուրախութեան Արքայն Վարազդատ տայր նշանս յառաջագոյն այնոցիկ զոր էր սպանօղն պատրաստել եթէ յորժամ գիտիցես թէ քաջ արբեալ իցէ եւ զմտօք զառանցեալ յարբեցութենէ սպարապետն Մուշեղ ես յարուցեալ իբրեւ ի ճեմիշն երթալոյ պատճառաւ եւ դուք պատեսջիք զնովաւ Եւ եղեւ իբրեւ անցին զառանցին ի գինւոյն ըստ չափ անցանելով եւ թագաւորն Վարազդատ պահէր զանձն ի գինւոյն Իբրեւ գիտաց Վարազդատ թէ արդ յարբեցութենէ մտաց ինչ չզգաց ինքն յարուցեալ իբրեւ յապարահէ զանց առնելոյ պատճառաւ եւ աւագանին ամենայն բազմականացն յոտն կացին առ հասարակ իբրեւ նմա պատիւ ինչ առնել Եւ յանկարծ արքն որոց էր տուեալ հրաման երկոտասան այր կից զոյգ զկնի կողմանէ զնմանէ բուռն հարկանէին վեց այր ի մի բազուկն Մուշեղի եւ վեց այր ի միւս բազուկն Եւ ընդ ոտն կալ թագաւորին նայեցեալ ընդ նա եթէ Այս ընդէր է եւ թագաւորին պատասխանի տուեալ ասէ Երթ առ Պապ արքայ հարց եւ տես թէ ընդէր է այդ Եւ թագաւորն ի դուրս կոյս գնացեալ ելանէր եւ ասէ Մուշեղ Ի վերայ բազում իմոց վաստակոցն արեան եւ քրտան եւ սլաքօքն զքիրտն ջնջելոյ այս հատուցումն եղեւ ինձ Բայց իբրեւ եհաս ինձ մահս թէ ի վերայ ձիոյ դիպեալ էր Զայս միայն բանս ժամանեաց ասել եւ այլ ոչ ինչ ոչ Եւ անդէն Բատ Սահառունի դայեակն արքային Վարազդատայ զնրանն զոր յիւրում ազդերն ունէր հանեալ անցոյց ընդ փողս զօրավարին Մուշեղի եւ անդէն ի բաց եհատ զգլուխ նորա Եւ բարձին զնա եւ տարան զմարմին նորա ի գեւղն իւր 
Յաղագս անմտութեան կարծեաց ընդանեացն Մուշեղի եւ այլ մարդկանն Եւ եղեւ իբրեւ տարան զմրամինն սպարապետին Մուշեղի ի տուն իւր առ ընտանիս իւր ոչ հաւատային ընդանիք նորա մահուն նորա թէպէտ եւ տեսանէին զգլուխ նորուն զատ ի մարմնոյն անտի Զի ասէին Դորա յանթիւ ճակատ մտեալ էր եւ վէր երբէք չէր առեալ ոչ նետ մի դիպեցաւ երբէք եւ ոչ այլոց զինու խոցեալ է զդա Իսկ կէսք յառնելոյ ակն ունէին նմա մինչեւ զգլուխն անդէն ի կոճեղն կարեալ կցեցին եւ հանին եդին ի տանիսն աշտարակի միոյ ասէին թէ վասն զի այր քաջ էր առլեզք իջանեն եւ յարուցանեն զդա Պահապան կային եւ ակն ունէին յառնելոյ մինչեւ նեխեցաւ մարմինն Ապա իջուցին յաշտարակէ անտի եւ լացին թաղեցին զնա որպէս օրէն էր 
Յաղագս գալոյն Մանուէլի ի գերութենէ Պարսից եւ խնդրելոյ զվրէժն Մուշեղի եւ հալածելոյ զթագաւորն Վարազդատ յրեկրէն Հայոց եւ յինքն ունելոյ զերկիրն Հայոց Ապա կացոյց թագաւորն Վարազդատ ի գործ զօրավարութեան սպարապետութեանն զԲատ նահապետն Սահառունեաց տոհմին որ էր իւր դայեակ բանսարկու քսուն սպանողն Մուշեղի Եւ էր նա սպարապետ փոխանակ նորա զօրավար ամենայն Հայոց Եւ ազգին մամիկոնեան տոհմին տանուտէր նահապետ կացոյց թագաւորն Վաչէ անուն ի նմին տոհմէ Յայնմ ժամանակի դարձան ի գերութենէն եկին ի Պարսից զոր տարեալ էր Շապհոյ արքային արք երկու եղբարք ի մամիկոնեան տոհմէն անուն միումն Մանուէլ եւ անուն երկրորդին Կոմս Քանզի զայն ժամանակաւ թագաւորին Պարսից սասանականին տուեալ էր պատերազմ ընդ մեծ թագաւորին Քուշանաց ընդ արշակունւոյն որ նստէր ի Բաղհ քաղաքին Եւ իբրեւ երթային զօրքն Պարսից ի Քուշանացն պատերազմն ապա եւ զմարդիկ գերութեանն որ ի Հայոց էին թագաւորին Պարսից յղէր ի պատերազմ ընդ իւր զօրսն եւ Մանուէլս այս երթայր ընդ նոսա հանդերձ եղբարբն իւրով Կոմսիւ Եւ իբրեւ եղեն խառնուրդք երկոցունց գնդացն ընդ միմեանս ապա ի պարտութիւն մետնեցան զօրքն Պարսից յերեսաց զօրացն Քուշանաց դարձան ի փախուստ անհնարին հարուածովք հասին ի վերայ զօրացն Պարսից զի ոչ մի ի նոցանէն ոչ ապրեցուցանէին ի զօրացն Պարսից բանբեր անգամ ոչ ապրէր բայց Մանուէլ որդի Արտաշինայ ի մամիկոնեան ի տոհմէն հանդերձ եղբարբն իւրով Կոմսիւ բազում քաջութիւնս կատարեալ ի նմին ճակատուն սակայն հետիոտս ապրէին Եւ գային յամենայն զօրացն Պարսիցն սոքա միայն հասանէին առ թագաւորն Պարսից ողջ ապրեալք եւ բազում քաջութիւնս կատարեալ Սակայն թագաւորին Պարսից բազում տրտմութիւն լինէր յաղագս իւրոյ զօրացն եւ կոտորածոյն սակայն եւ զայնու զայրացեալ զակատէր զի զնոսա միայն տեսանէր ողջ եկեալ յամենայն զօրացն իւրոց Ցասուցեալ ընդ նոսա այպն արարեալ հալածեաց յիւրոց սահմանացն արձակեաց զնոսա յերկիրն իւրեանց Եւ գնացեալք գային դէմ յանդիման յիւրեանց երկիրն արարեալ Եւ էին հետիոտք երկոքին եղբարքն եւ էին երկոքեան մեծք անհեդեղք երկոքեան անձնեայք որպէս սկայազունք Մինչ դեռ գային ի ճանապարհի ոչ կարէր Մանուէլն գնալ զի ոտիւքն ցաւած էր ապա Կոմս եղբայր իւր ըստանձնեալ առեալ բառնայր եւ տասն խրասախ բերէր ըստ անձին զայնչափ այրն զանհեդեդ զանարի եկն եբեր յերկիրս Հայոց Եւ եղեւ իբրեւ եկն եհաս յերկիրն Հայոց Մանուէլ եղբարբն իւրով Կոմսիւ հանդերձ իբրեւ ետես զնա Վաչէն որ յառաջն էր լեալ նահապետն մինչ չեւ եկեալ էր նա ետ ցնա զպատիւ իշխանութեանն զոր առեալ էր ի թագաւորէն Վարազդատայ քանզի նա էր երէց յազգին եւ Մանուէլն ունէր զնահապետութեան ազգին տանուտէրութեան պատուին եւ Վաչէն լինէր երկրորդ Իսկ յորժամ եհաս եկաց Մանուէլն ի փառս տէրութեան իւրոյ նախ առանց հրամանի թագաւորին Վարազդատայ յինքն յափշտակեաց զզօրավարութեանն զսպարապետութիւնն զի այն ինչ որ իւրոց նախնեացն ի բնէն կալեալ էր ի սկզբանէ զոր արքայն Վարազդատ շնորհ առնէր իւրում դայեկին Բատայ զայն Մանուէլ յինքն հանեալ ունէր զիշխանութիւնն Եղեւ յետ այսորիկ պատգամ յղէր սպարապետն Հայոց Մանուէլ առ թագաւորն Վարազդատ եւ ասէր թէ Փոխանակ ամենայն ազգին մերոյ վաստակոցն զոր ի նախնեացն ի հնոց ժամանակաց հետէ միամտութեամբ առ ձեզ Արշակունիս վաստակեալ եմք եւ եդեալ զանձինս մեր ի վերայ ձեր կեցեալ եւ մեռեալ եմք ի վերայ ձեր ամենայն նախնիքն մեր առաջինքն անկան ի պատերազմունս ի վերայ ձեր Վասակ հայր Մուշեղի կորեաւ ի վերայ Արշակայ արքայի եւ մեք հանապազ վաստակեալ եւ աշխատեալ եմք ի վերայ թագաւորութեան ազգիդ ձերոյ եւ փոխանակ կեանս առնելոյ ընդ վաստակոցն արդ որք ի թշնամեացն մեռան որք մնացին զայն դուք Արշակունիքդ կոտորեցիք Արդ Մուշեղ այր քաջ եղբայր իմ որ ի վերայ ձեր մաշեաց զանձն իւր ի մանկութենէ իւրմէ վանեաց կոտորեաց զթշնամիս ձեր եւ ոչ կարացին թշնամիքն սպանանել դու կալալ ի բազմականի խեղդեցեր զնա Նա դու չես իսկ արշակունի այլ ի պոռնկութենէ եղեալ ես որդի վասն այդորիկ ոչ ծանեար զվաստակաւորսն Արշակունեաց Նա մեք չեմք իսկ լեալ ձեր ծառայք այլ ընկերք ձեր եւ ի վերոյ քան զձեզ զի մեր նախնիքն լեալ էին թագաւորք աշխարհին Ճենաց եւ վասն եղբարց իւրեանց գրգռութեանն զի արիւն մեծ անկեալ է ի վերայ վասն այնր եմք գնացեալք եւ վասն բարւոյ հանգստի գտանելոյ եկեալ դադարեալ եմք Առաջին թագաւորքն արշակունիք որք գիտէինն զմեզ ով էաք կամ ուստի էաք այլ զի դու քանզի չես արշակունի գնա յաշխարհէս եւ մի մեռանիր ի ձեռաց իմոց Իսկ Վարազդատ թագաւորն պատգամ յղէր պատասխանոյն առ զօրավարն Մանուէլ եւ ասէր Եւ քանզի չեմ արշակունի զի եդի զթագ նախնեաց իմոց Արշակունեացն եւ կալայ զաշխարհ առաջնոց իմոց եւ խնդրեցի զվրէժ հօրեղբօրն իմոյ Պապայ ի չարագործ յեղբօրէն քումմէ ի Մուշեղայ բայց զի դու չես յաշխարհէս յայսմանէ զի քեզէն իսկ ասացեր բաս յերկրէն յաշխարհէն Ճենաց եմք լեալք թագաւորք ի բնութենէ եւ այսր պանդուխտք եմք եկեալք արդ ըստ օրինակի եղբօրն քո մի մեռանիր Զի իմ առ բարերարութեան իմոյ արձակեցի զքեզ երթ գնա յերկիրն Ճենաց անդ կեաց եւ անդէն թագաւորեսջիր յերկրին քում Ապա թէ ոչ կամիցիս գնալ մեռանիս ի ձեռաց իմոց որպէս եւ Մուշեղն մեռաւ Իսկ յորժամ բազում անգամ երթեալք եկեալք պատգամաւորք բազում խստագոյն քան զխստագոյն բանս կսկծանաց առ միմեանս յղէին եւ յետ այսորիկ ժամադիր միմեանց լինէին պատերազմաւ զմիմեանս տեսանել Իսկ ի հասեալ ի ժամադիր ժամուն եկեալ տային ընդ միմեանս պատերազմ Եւ թագաւորն Վարազդատ առնոյր զզօրն իւրոյ բանակին եւ գնայր հասանէր ի տեղի ճակատուն վառեալ կազմեալ պատրաստեալ ի պատերազմ սոյնպէս եւ սա պատրաստագոյն քան զնոսա Եւ Մանուէլ սպարապետն հասանէր իւրով գնդաւն ի նոյն տեղի եւ ի դաշտին Կարնոյ լինէին խառնուրդք երկոցունց գնդացն ընդ միմեանս բախելոցն Թագաւորն Վարազդատ եւ սպարապետն Մանուէլ զնիզակս առեալ միմեանց յարձակեալ ախոյեանք ելանէին Իբրեւ զաչս ի վեր ամբառնայր արքայն Վարազդատ եւ նայէր ընդ գալն իւր եւ տեսանէր զսպարապետն Մանուէլն ի մեծութենէն հասակին եւ ի շքեղութենէ անձինն եւ յամրակուռ յերկաթապատ յոտիցն մինչեւ ցգլուխն առ հասարակ յանվթար զինէն ի հաստամեստ յանձնէն եւ ի հաստատուն երիվարէն եւ յասպազէն վառելոյն յանշարժ սպառազինէն համարեցաւ կշռեաց զնա ի միտս իւր իբրեւ զլեառն մի բարձր զանմատոյց Սակայն ածեալ զմահ ընդ միտս յարձակեցաւ զի այնուհետեւ չունէր ակն անձինն ապրելոյ Սակայն զի մանուկ մարդ էր արքայն Վարազդատ իբրեւ ետես զնա այնպէս զի չէր ինչ կռուոյ տեղեակ էած զմտաւ թէ ի զրահսն ոչ ինչ կարիցէ նիզակ գործել առ ձեռաց կորովութիւնն զնիզակն ընդ բերան արկանէր զօրավարին Մանուէլի Իսկ Մանուէլ բուռն հարկանէր զնիզակէն հանեալ ի նմանէ զնիզակատէգն ընդ իւր թուրծ հանէր եւ բազում զիւք թափէր զատամունսն զնիզակն յինքն հանէր յարքայէն Եւ արքայն Վարազդատ ի փախուստ դառնայր յերեսաց զօրավարին Մանուէլի եւ անդէն Մանուէլ զտէգ նիզակին ի ձեռինն կալեալ եւ նիզակաւն ի կառափն մատուցեալ ծեծէր զարքայն Վարազդատ այնպէս տանէր իբրեւ ասպարէզս չորս Եւ անդէն որդիքն Մանուէլի յարձակեցան մէն մի նիզակ ի ձեռն Հմայեակն եւ Արտաշէսն սպանանել զարքայն Ինքն իսկ Մանուէլ աղաղակէր զկնի որդւոց իւրոց եւ ասէր Աստուծոյ մի լինիք տիրասպանուք Եւ նոցա լուեալ զձայն հօրն վաղվաղակի արագ արագ դառնային ի նմանէ եւ ի պարտութիւն մատնեցաւ այն օր գունդն արքունական առաջի մանուէլեան գնդին Ոչ ինչ այնուհետեւ սակաւ սպանեալք անկանէին ընդ երեսս դաշտին բազում խոցք եւ խեղք վիրաւորք եւ բազում նախարարք սատակեցան բազում փախստեայք հալածականք լինէին Մինչ դեռ գունդն մանուէլեան էին զկնի փախստէիցն եւ գայր հասանէր Համազասպեան սեպուհ մ՚ի մամիկոնեան տոհմէն անցանէր առ անկելովք դիակամքն եւ առ խոց վիրաւորօքն պատերազմին եւ ընդ նոսին ընկեցեալ էր եւ զԳարեգին տէր գաւառին Ռըշտունեաց բայց ողջ կայր զի ոչ խոց էր եւ ոչ վնասեալ ինչ Այս Գարեգին փեսայ լեալ էր յառաջ նորին Համազասպէի զքոյր նորին Համազասպուհի անուն ունէր կին Եւ իբրեւ եկն թագաւորն Շապուհ յերկիրն Հայոց սա եթող զկինն իւր եւ փախեաւ Ապա տարան զՀամազասպուհի յերկիրն Տոսպաց ի քաղաքն ի Վան հանեալ կախեցին զնա Պարսիկքն զբարձր աշտարակացն որ կայր ի վերայ քարանձաւին ի կախաղանի սպանին զնա Իսկ յայնմ աւուր իբրեւ անկեալ կայր այն Գարեգին ի մէջ անկելոցն եկն Համազասպ աներ նորուն անցանել առ նոքօք Աղաղակեաց Գարեգինն եւ ասէ Տէր Համազասպեան եւ զիս տես հրաման տուր նժոյգ մատուցանել թող հեծայց Եւ ասէ ցնա Համազասպեան Ով ես դու Եւ ասէ Ես եմ Գարեգին ռըշտունի Եւ ետ հրաման Համազասպեան վահանաւորացն որ ընդ նմա էին ասէ Իջէք եւ դիք զվահանսդ ի վերայ նորա եւ պահեցէք Եւ ինքն էանց ապա իջին վահանաւորքն եդեալք զվահանսն ի վերայ եւ կային պահէին ըստ հրամանի տուելոյն Ապա յետ այսորիկ գայր Դանուն ոմն գումապետ սպարակրացն գնդին մանուէլեան զօրացն ետես զի իջեալ էին վահանաւորք ի վերայ եւ զԳարեգինն պահէին եհարց ցնոսա թէ Ով է այդ եւ դուք հիմ իջեալ կայք յայդմ տեղւոջ Ասեն նոքա թէ սա Գարեգին Ըռշտունեաց տէր է եւ մեզ հրաման ետ Համազասպեան իջանել պահել զսա Եւ մեծաւ ցասմամբ զայրանալով ի բարկութիւն մեծ բորբոքէր Դանունն եւ ասէր Արդ ուրեմն վերստին կամի Համազասպեան զսա իւր փեսայ առնել եւ զՀամազասպուհի զքոյր իւր տալ սմա կնութեան վասն այսորիկ անխայեաց ի դա պահել հրամայէր Եւ անդէն ոտն ածեալ էջ ի ձիոյն եհան զթուրն մատուցեալ ի նա պատառ պատառ կոտորեալ անդէն ցրեալ սատակեաց զնա Իսկ այլ զօրքն ամենայն դեռ գային ի կոտորածոյն զբազումս ձերբակալ արարեալ եւ կալեալ ածէին Եւ զԲատն արքային Վարազդատայ զքսուն զսպանօղն Մուշեղի կալեալ իւր որդւովն առաջի սպարապետին Մանուէլի եւ զայլս որք միանգամայն գործոց սատարն լեալ էին ըմբռնէին զամենեսեան առ նա ածէին Եւ մեծաւ դատաստանօք դատեցաւ զանօրէնն Բատ սպարապետն Մանուէլ Բայց նախ յանդիման նմա հրամայէր փողոտել զորդին նորա ապա յետոյ զնա գլխատել եւ զայլսն կոտորեաց ըստ նմին օրինակի Եւ զթագաւորն Վարազդատ հալածեցին ի յերկրէն ի սահմանացն Հայոց չոգաւ գնաց ի յերկիրն Յունաց անդ եկաց որչափ եւ եկեաց եւ անդէն մեռաւ Եւ սպարապետն զօրավարն Հայոց Մանուէլ նուաճեաց զաշխարհս եւ զամենայն մեծամեծս եւ զնախարարսն Հայոց առ ինքն ժողովէր եւ էր նա առաջնորդ եւ գլուխ նոցա եւ վարէր զիւր իշխանութիւնն եւ տայր հրաման աշխարհի փոխանակ թագաւորի եւ ունէր զաշխարհ ի շինութեան Եւ զկինն Պապայ արքայի զԶարմանդուխտ տիկին հանդերձ որդւովք աշակունովք առեալ զնոսա ի տեղի թագաւորի կալեալ ի պատիւ շրջեցուցանէր Մեծաւ իմաստութեամբ եւ բազում յաջողութեամբ աշխարհին Հայոց մեծապէս առաջնորդէր որչափ եկաց ժամանակս Բայց անուանք պատանեկացն արշակունեացն անուն երիցուն Արշակ եւ կրտսերուն Վաղարշակ զնոսա առեալ Մանուէլն սպարապետն իբրեւ զսան սնուցանէր եւ զմայրն նոցա զԶարմանդուխտ ի մեծի շքի տիկնութեան պատուէր Բայց յորժամ տեսանէր Մանուէլն զոր ինչ գործեացն ընդդէմ էր հրամանաց թագաւորին Յունաց ածեալ զմտաւ իւրով թէ արժան է նմա գէթ զմի ոք թիկունս առնել նմա ապա խորհեցան խորհուրդ ընդ տիկնոջն եւ կամեցաւ թիկունս առնել զարքայն Պարսից 
Յաղագս եթէ զիարդ սպարապետն Հայոց Մանուէլ հանդերձ ամենայն աշխարհաւն Հայոց ձեռն ետ ի թագաւորն Պարսից եւ մարզպան եւ աշխարհակալ աշխարհին Հայոց զառաջինն ած ի թագաւորէն Պարսից զՍուրէն եւ մեծաւ պարգեւօք մեծարեցաւ ի նմանէ եւ թէ որպէս յետոյ խորամանկութեամբ Մերուժանայ արծրունւոյ եղեւ ապստամբութիւն եւ պատերազմունք յուզեցան Ապա յետ այսորիկ առաքեցին Զարմանդուխտ տիկինն Հայոց եւ սպարապետն Մանուէլ զԳարջոյլ Մաղխազ եւ ընդ նմա զբազումս ի նախարարացն Հայոց հրովարտակօք ընձայիւք եւ պատարագօք առ թագաւորն Պարսից զի ի նա ձեռս տայցեն եւ նա պաշտիցեն եւ նմա միամտութեամբ ծառայեսցեն եւ տայցեն նմա զաշխարհս Հայոց Եւ չոգան հասին Գարջոյլն եւ որք ընդ նմայն էին ի դուռն թագաւորին Պարսից մատուցին նմա զհրովարտակսն զտիկնոջն եւ զսպարապետին Հայոց եւ ետուն նմա զյղեալ պատգամսն հնազանդութեան Եւ յորժամ ետես զնոսա թագաւորն Պասից մեծաւ խնդութեամբ ընկալեալ զնոսա եւ մեծապէս մեծարանօք պատուեաց զնոսա եւ մեծաւ պարգեւաւ առնէր զԳարջոյլն Եւ ընդ նմա առաքէր յերկիրն Հայոց զՍուրէն պարսիկ մի ճոխ եւ նախարարացն իւրոց եւ ընդ նմա յղեաց տասն հազար հեծեալս վառեալս սպառազէնս զի երթիցէ Սուրէն յաշխարհն Հայոց ի թիկունս օգնականութեան զօրավարին Մանուէլի եւ պահել ի թշնամեաց զտիկինն զԶարմանդուխտ Եւ ետ թագաւորն Պարսից տանել ի ձեռն Սուրենայ թագ եւ պատմուճան եւ զվառ թագաւորացն տիկնոջն Զարմանդխտոյ եւ թագս մանկանցն որդւոցն երկոցունց Արշակայ եւ Վաղարշակայն Զսոյն եւ սպարապետին Մանուէլի սոյնպէս ետ տանել զթագաւորական պատմուճանն սամոյր մ՚ եւ զգլխոյ պատիւ գարգմանակ ոսկի արծաթ ու ի պատիւ գլխոյ ի վերայ գագաթանն ի թիկանց արծուոյն հանգոյցք թագի կապեալ աշխարաւանդ հանգոյց եւ լանջաց պատիւ ապիզակ որպէս օրէնք են ունել թագաւորաց եւ շիկակարմիր խորան եւ ի վերայ խորանին արծուի նշան եւ սրահակս մեծամեծ եւ կապուտակ երկնագոյն հովանոցս Եւ ոսկի սպաս տաճարին առաքէր սպարապետին Մանուէլի եւ տայր նմա յիւրմէ ձեռանէ իշխանութիւն մեծ ի վերայ աշխարհին Հայոց Եւ եկն եհաս Գարջոյլն խորխոռունի յերկիրն Հայոց եւ էած զՍուրէն պարսիկ տասն հազարաւն Եկին բերին զպարգեւսն տիկնոջն եւ մանկանց նորա սոյնպէս սպարապետին Մանուէլի ունէին պարգեւս իւրաքանչիւր աւագացն եւ տանուտէրացն իւրաքանչիւր մեծամեծացն Հայոց Եւ յորժամ տեսանէին զմեծարանսն եւ զսէր թագաւորին Պարսից տիկինն Զարմանդուխտ եւ սպարապետն զօրավարն Հայոց Մանուէլ մեծաւ խնդութեամբ մեծարէին զՍուրէնն Տային զաշխարհն Հայոց ի ձեռն Սուրենայ եւ հնազանդէին հրամանաց թագաւորին Պասից եւ կարգէին թագաւորին Պարսից յաշխարհէն Հայոց հարկս տալ ընձայս եւ պատարագս Սոյնպէս եւ մարզպանին Սուրենայ հասս եւ կօշիկս եւ զպիտոյս զռոճկացն սոյնպէս եւ տասն հազարացն դարման եւ կերակուր ըստ պիտոյիցն Եւ սրտի մտօք արարին իւրեանց թիկունս եւ տէր գտեալ իւրեանց զարքայն Պարսից եւ կային ի ծառայութեան նորա եւ ստէպ ստէպ դեսպանք թագաւորին Պարսից երթային եւ գային յերկիրն Հայոց եւ մեծապէս զմտերմութիւն միամտութեանն որ էրն ցուցանէին թագաւորին եւ ստէպ առաքէր պարգեւս տիկնոջն Զարմանդխտոյն սոյնպէս եւ զօրավարին Հայոց Մանուէլի Յոյժ մտերիմ եւ սիրելի լինէր Մանուէլ թագաւորին Պարսից եւ մեծապէս փառաւորեալ աւագանայր ի նմանէն Եւ Մերուժանն արծրունի իբրեւ տեսանէր զայն ամենայն փառս աւագութեան որովք շքեղացոյց զՄանուէլ արքայն Պարսից զի որպէս զեղբայր կամ զորդի այնպէս պատուեաց զնա յոյժ նախանձէր նա ընդ փառսն Մանուէլի եւ խնդրէր նա հնարս հնարել հանել զնա յաչաց թագաւորին Պարսից զի փոխանակ նորա ինքն լիցի սիրելի Եւ իբրեւ այլ հնարս ինչ ոչ կարէր գտանել դուրս նենգութեանցն առ Պարսիկս ընդ որ մտցէ ապա խորհեցաւ նա ընդ միտս իւր զնենգութիւն չար եւ կեղծաւորութեամբ իւրով զգործ իւր յառաջացոյց Զի իբրեւ նա յեցաւ ի միամտութիւն զօրավարին Մանուէլի սկսաւ նախ հպատակութեամբ զմիտսն գողանալ նախ մտերմութեամբ հաճել զմիտս նորա ապա զանձն իւր հոգածու եւ խնամակալ երեւեցուցանէր նմա ապա եկեալ գուշակութիւն առնէր նմա սուտ ի քմաց իւրոց թէ Գիտասջիր դու ո Մանուէլ զի դեսպան լեալ է յարքայէն Պասրից յաղագս քո բերեալ ունին հրաման առ Սուրէնն զի զքեզ կալցին կապեսցեն կամ աստէն սպանցեն կամ ոտիւք եւ ձեռօք եւ պարանոցաւ կապելով մեծաւ զգուշութեամբ տանել առ թագաւորն Պարսից արդ դուն գիտա տես խորհեաց ընդ միտս քո թէ զինչ գործեսցես Եւ եղեւ յորժամ լուաւ զայս Մանուէլ կայր զարմացեալ հիացեալ ընդ միտս իւր եւ ասէր թէ չիք իմ յանցուցեալ առ Պարսիկս էր աղագաւ զայն առնիցէ ընդ մեզ Եւ ասէ Մերուժանն ցՄանուէլ Ես ճշգրտեցի եւ հաստատեցի զի իրքդ այդ ստոյգ են մեծաւ սիրով եւ հոգաբարձութեամբ գուշակ եղէ քեզ Իսկ իբրեւ հաւատաց բանին Մերուժանայ Մանուէլն եւ կարծեաց ի միտս իւր թէ ստոյգ են բանքն այն զոր լուաւ ապա գունդ կազմեաց եւ զօր բազում առ ինքն կուտեաց զօրավարն Հայոց Մանուէլ Եւ մինչ դեռ խաղաղութեամբ Սուրէնն իւրով բանակաւն բանակեալ էր յանհոգս յանկարծ եւ աննենգ խաղաղութեամբ իբրեւ ոչ ինչ գոյր ի մէջ նոցա նենգութիւն դաւաճանութեան ըստ համբաւահան չարագործն Մերուժանայ յանկարծօրէն յեղակարծումն զօրավարն Հայոց Մանուէլ հասանէր անկանէր ի վերայ բանակին Սուրենայ եւ զտասն հազարսն զՊասիկսն միանգամայն կոտորէր Բայց զմարզպան Սուրէնն միաձի արձակէր շնորհել զարեւն իւր պարգեւ արարեալ Եւ զարմացեալ Սուրէն ընդ իրսն ընդ այնոսիկ թէ ընդէր էր աղագաւ նա զայս արդեւք գործեաց սիրոյն արձակեալ ողջանդամ երթիջիր զճանապարհս քո այլ ես ի Պարսկաց ի խափս այլ ոչ անկայց Եւ ինքն Մանուէլ Հայոց զգունդն կազմէր եւ զարսն պատրաստէր եւ գիտաց այնուհետեւ թէ մեծ թշնամութիւն յարոյց եւ մեծ գրգռութիւն ընդ թագաւորին Պարսից Եւ յայնմ հետէ զօրավարն Հայոց Մանուէլ հանդերձ ամենայն գնդաւն զտիկին Զարմանդուխտ զկին թագաւորին Պապայ ի գլուխ առեալ ի տեղի թագաւորացն շրջեցուցանէին եւ ինքեանք կային ի մարտի պատերազմին յաղագս շինութեան աշխարհին Հայոց յամենայն կողմանց ընդ թշնամիս եւ ընդ սահմանակիցս որ շուրջ զիւրեամբք էին եւ աւելի ընդ զօրսն Պարսից զամենայն աւուրս կենաց իւրոց բայց Մերուժանն գնայր անդր առ թագաւորն Պարսից ամբաստան զՄանուէլէ 
Յաղագս Գումանդ Շապհոյ որ առաքեցաւ ի թագաւորէն Պարսից տալ պատերազմ ընդ Հայս եւ սատակեցաւ ի Մանուէլէ զօրօք իւրովք հանդերձ Ապա թագաւորն Պարսից արձակեաց ի վերայ Հայոց զԳումանդ Շապուհ քառասուն եւ ութ հազարաւ գալ առնուլ աւերել զերկիրն եւ եկին հասին նոքա մինչեւ ի սահմանսն Հայոց որ յատրպայական կուսէն էր Ապա իբրեւ զայն լսէր զօրավարն Հայոց Մանուէլ եւ գումարէր զզօրսն իւր ըստ բռշոպ ժամանակին որչափ եւ եկն ի ձեռն իւր քսան հազար եւ ճեպեաց Մանուէլ եւ եհաս ընդդէմ գնդին եւ արկանէր ի սուր զզօրսն Պարսից եւ զԳումանդ Շապուհն սպանանէր եւ դարձեալ ելանէր մեծաւ յաղթութեամբ 
Յաղագս Վարազայ թէ որպէս կամ զիարդ առաքեցաւ ի թագաւորէն Պարսից եւ սատակեցաւ ի Մանուէլէ իբրեւ զառաջինն Ապա յետ այսորիկ Վարազ ոմն զօրավար թագաւորին Պարսից գայր հասանէր ութուտասն բիւրու յերկիրն Հայոց տալ պատերազմ ընդ Մանուէլի ընդ սպարապետին եւ ընդ ամենայն գնդին Հայոց Ապա կազմէր պատրաստէր սպարապետն զօրավարն Հայոց Մանուէլ հեծեալս սպառազէնս տասն հազար եւ եկեալ տայր պատերազմ ընդ Վարազայ Հարկանէր եւ սատակէր ջնջէր զնոսա ի միջոյ եւ գլխովին զՎարազն սպանանէր թափէր զկապուտ սաստիկ զզարդ եւ զզէն զօրացն եւ դառնայր մեծաւ խաղաղութեամբ 
Յաղագս Մռկանայ զոր առաքեաց դարձեալ թագաւորն Պարսից ի վերայ երկրին Հայոց եւ ի վերայ Մանուէլի զօրօք բազմօք եւ սատակէր ի Մանուէլէ իբրեւ զառաջինն Եւ եղեւ յետ այսր ամենայնի առաքեաց թագաւորն Պարսից զՄռիկանն քառասուն բիւրու ի վերայ երկրին Հայոց Եկն եհաս հանդերձ ամենայն բազմութեամբ զօրաց իւրոց յերկիրն Հայոց եւ էառ զկողմն մի զերկիրն Հայոց եւ բանակեալ էր յԱրտանդան դաշտին Անկանէր ի վերայ բանակին Մանուէլն ի գիշերի եւ անդէն առ հասարակ ընդ սուր հանէր զամենեսեան ի ղակիշն եւ զՄըռկանն սպանանէր եւ թափէր աւար բազում եւ ոչ զմի ոչ ապրեցուցանէր ի նոցանէն 
Յաղագս խաղաղութեան ամս եւթն Եւ յետ այսորիկ ամս եւթն եւ այլ ոչ եւս յաւելին զօրքն Պարսից ժտել ինչ մտանել ի սահմանս Հայոց եւ եղեւ խաղաղութիւն երկրին Եւ ժողովեցան առ զօրավարն Մանուէլ ամենայն ցրուեալք երկրին եկին անգան այր յայր եւ էին բանակեալ յանհոգս եւ զօրավարն Հայոց Մանուէլ առաջնորդէր նոցա Եկին ապա եւ մնացորդք ի տանէն Սիւնեաց պատանեակք երեք մնացեալք ի կոտորածէն Պարսից առ զօրավարն Հայոց Մանուէլ եւ անուանք նոցա միւսումն Բաբիկ եւ միւսումն Սամ միւսումն Վաղինակ Եւ ընկալաւ զնոսա զօրավարն Հայոց Մանուէլ եւ եղեւ նոցա օգնական եւ դարձ արար նոցա յերկիրն իւրեանց եւ կացոյց տէր զԲաբիկ ի վերայ երկրին եւ զերկուսն եւս ըստ իւրաքանչիւր չափու եւ էր Բաբիկ նիզակակից զամենայն աւուրս կենաց նորա Նոյնպէս յամենայն գաւառս կացուցանէր սպարապետն Հայոց Մանուէլ նահապետս եւ տեարս գաւառաց գաւառաց եւ առաջնորդէր ամենեցուն խաղաղութեամբ Եւ ամենայն երկիրն Հայոց ի խաղաղութեան ընդ հովանեաւն Մանուէլի զամենայն աւուրս կենաց նորա ամենայն մարդիկ երկրին Հայոց վայելէին յաւուրս իւրեանց ուտէին եւ ըմպէին եւ ուրախ լինէին զայն ամս եւթն տէրութեանն Մանուէլի մինչեւ ի բաժանումն երկրին Հայոց եւ ի քակտումն թագաւորութեանն 
Յաղագս Մերուժանայ արծրունոյ որ հանդերձ զօրօք եկն ի վերայ Մանուէլի եւ սատակեցաւ ի նմանէ Ապա Մերուժանն արծրունի վաղուց եւս յաւուրսն Արշակայ արքայի լեալ էր ապստամբ ի թագաւորէն Հայոց ինքնակամ ձեռս տուեալ յարքայն Պարսից եւ զօրէնս Մազդեզանացն յանձն առեալ էր եւ ուրացեալ զհաւատսն քրիստոնէութեան հաւատոց եւ բազում անգամ լեալ էր առաջնորդ զօրացն Պարսից եւ մեծամեծ չարիս անցուցեալ էր ընդ երկիրն Հայոց եւ տակաւին էր նա առ թագաւորին Պարսից Ապա գրգռեաց Մերուժանս այս զթագաւորն Պարսից եւ առեալ զօրս բազումս ի նմանէ եւ եկն եհաս յերկիրս Հայոց Եւ էր սորա մեծաւ պարծանօք պարծեցեալ առ թագաւորին Պարսից զի կամ կալեալ կապեալ տարցի զՄանուէլն առ թագաւորն Պարսից եւ կամ զգլուխն հատեալ զառաջեաւ բերէ թագաւորին Պարսից Գայր հասանէր ամենայն բազմութեամբն զօրացն Պարսից յերկիրն Հայոց եւ թողոյր զբանակ զօրացն Պարսից ի գաւառին Կորճէից եւ ինքն իւրով սեփհականաւն գնդաւն հրոսիւն ժողովելով մեկնէր զատանէր յԱրեաց գնդէն Կամէր յանպատրաստից գալ անկանել ի վերայ Մանուէլի միայն անձամբ անուն առնուլ եւ ինքեան միայն կատարել ջանայր զի ի պարծանսն իւրոյ անձամբ վճարել զգործ պատերազմին Վասն այսորիկ այսպիսի բանս խօսէր ընդ զօրավարսն Արեաց գնդին եւ ասէր եթէ Ես նախ երթայց լրտեսեցից եւ զձեզ տարեալ արարից ի վերայ զի այսպէս դիւրաւ լիցի ի բուռն արկանել ըմբռնել Եւ ինքն զիւր գունդն առեալ խաղայր գայր հասանէր յերկիրն Կոգ գաւառի եւ ինքն զտեղի առեալ առնէր լրտես ի բանակի Մանուէլի Եւ գային հասանին լրտեսքն եւ դիտէին զՄանուէլ զի էր բանակ նոցա ի Բագրաւանդ գաւառի ի Բագուան աւանի որ է մօտ յաւերակսն Զարեհաւանդ քաղաքի Եկին դիտեցին դէտքն զբանակն Մանուէլի եւ զերամակ ձիոց բանակին յորում վայրի կային եւ չոգան տարան զրոյց նմա Եւ խորհեցաւ նա առնուլ զերամակ բանակին այնմ ուշ առնէր եւ խնդալից եղեալ ասէր պարծելով առաջի իւրոց զօրացն թէ վաղիւ յայս ժամ իմ կալեալ կապեալ ընկեցեալ զՄանուէլն եւ յանդիման նմին զկին նորա Վարդանոյշ խայտառակեալ իցէ Եւ չու արարեալ կատարել զգործն յոր փութացեալ կամէր հասանել եւ էին ի վայրսն ընդ որ գալ էր գնդին ընդ ճանապարհն լերինք ինչ որում ի բնակչացն Եղջերք կոչեն Եւ մինչ դեռ գայր Մերուժանն ի ճանապարհի գնդաւն իւրով դիպեցան նմա ուղեւորք յորս հարցանէր Մերուժանն եւ ասէր եթէ Ճանապարհս ի Բագրաւանդ ընդ որ երթայ Եւ ուղեւորացն տուեալ պատասխանի ասացին Ճանապարհ ընդ Եղջերս է Եւ մեծապէս խտրեաց Մերուժանն ընդ միտս իւր տրտմեցաւ ընդ բանսն սակայն տայր հրաման չարաչար քարշել զուղեւորսն եւ ծեծել Եւ ինքն անցեալ ըստ ուղին իջանէր ի հմայս քաղդէութեան զքուէս հարցանէր եւ ոչ գոյր նմա յաջողակ յուռութ կախարդանացն յոր յուսայրն Ապա սրտմտութեամբ մեծաւ զիւր դէտսն առաջի արկեալ յերամակակայն արշաւէր զի հնար լիցի նմա նախ ըմբռնել Եւ հասեալ ի տեղին զերամակ ձիոց ոչ գտանէր վասն զի յԱստուծոյ այնպէս իմն եղեւ իրաւունք պատրաստութեան Հայոց գնդին զի սպարապետին Մանուէլի ամենայն Հայոց գնդին տուեալ էր ժամ յորս երթալոյ վասն այսորիկ դիպեցաւ զի զամենայն երամակն ի շէն էր ածեալ եւ նոքա դեռ որսոյ պատրաստեալ էին ի հեծանել Եւ անտի գուժաւոր հասանէր առ զօրավարն Հայոց Մանուէլ թէ Գիտա տես զի Մերուժանն արծրունի հասեալ է բազում գնդաւ ի վերայ քո Ապա կազմեցան ըսի նմին պատրաստեցան ամենայն զօրքն Հայոց գնդին եւ Մանուէլ սպարապետն եւ մտին առաջի սուրբ ոսկերացն Յովհաննու որ կայր յայնմ գեւղ ուխտաւոր լինէին եւ խնդրէին յԱստուծոյ զարդար դատաւորն յօգնականութիւն կոչէին լինել նոցա այցելու օգնաւան Եւ անտի ի դուրս ելեալք զտիկինն արշակունի հանդերձ մանկամքն Արշակաւ եւ Վաղարշակաւ զնոսա եւ զիւրեանց կանանին ընդ նոսա արձակեալ յամուր յուղարկէին ի լեառնն մեծ որ անուանեալ կոչի Վարազ Եւ զմանուկն Արտաւազդ որդի Վաչէի ընդ կանանին տայր հրաման երթալ Մանուէլ իսկ նա ոչ հաւանէր չառնոյր յանձն Եւ էր նա ի տիոց տղայ եւ ըստ մանկութեանն օրինի ըստ կրօնից Հայոց որպէս օրէն էր զգլուխ մանկտոյն սոյնպէս ի ժամանակին գերծեալ էր զգլուխ մանկանն Արտաւազդայ եւ ցցունս էր թողեալ եւ գէս արձակեալ Ապա իբրեւ ոչ հաւանեցաւ նա ընդ կանանին երթալ մտրակ ի վեր առեալ Մանուէլի տանջէր զմերկ գլուխ Արտաւազդայ սաստէր նմա չերթալ ի պատերազմ վասն մանկութեան ժամանակին տիոց Իսկ նա առ նորա ականէ գնաց ընդ նոսա բայց ապա յետոյ վառեալ կազմեալ պատրաստեալ զկնի պատերազմին Այլ յորժամ զտիկինն ամենայն աղախնիւն իւրեանց յուղարկեցին յամուրն եւ ինքեանք վառեալք կարգեալք կազմեալք ի պատերազմն ի մի վայր գումարեալք նշանս արձակեալք դրօշ փողփողեալս ըստ Գեւղն աւան ի դուրս ելանէր ընդ կողմն արեւմտից եւ անդէն ընդ առաջ ելեալ նոցա Մերուժանայ իւրով գնդաւն որ եկեալ էր ի վերայ նոցա Եւ չարագործն մեղաւոր Մերուժանն զիւր զզէնն եւ զարդ եւ զնշանն սաղաւարտին բազմաց եդեալ էր զնոյն օրինակ եւ զբազումս յիւր կերպարանեալ էր ի մէջ իւրոյ գնդին եւ ինքն զիւր նշան ոչ ունէր Սակայն Մանուէլ իբրեւ տեսանէր զնոցա գունդն հանդերձ իւրով գնդաւն առիւծաբար վարազօրէն յարձակեալ ի նոցա գունդն խառնեցաւ ուշ եդեալ այնոցիկ որ զՄերուժանայ նշանսն ունէին համարէր եթէ զՄերուժանն սպանանիցէ Եւ զբազում ախոյենից հատանէին զգլուխս որք զնոյն զնորին Մերուժանայ ունէին զնշանս եւ տեսանէին զի չէր նա Ապա խօսել սկսանէր սպարապետն Մանուէլ ընդ իւրում նիզակակցին Բաբկան եւ ասէր Տեսանես քանի խաբեաց զմեզ կախարդն Մերուժանն այլ իմ եւ նորա յառաջու շատ լեալ ի միոջ վայրի ի հաշտութեան ժամանակի նշան մի գիտեմ ես զնորա զի յորժամ ի ձի հեծեալ էր երան բարձի նորա ոչ յանձին եւ ի ծունկն ոչ հասանէր այլ ի բացեայ կայ ի ձիոյ անտի Արդ եկ զոյգ հասարակ այսմ նշանի ուշ դիցուք թերեւս ճանաչել կարասցուք զդիւթ քուէիցն զկախարդն Ապա զոյգ միտ եղեալ երկոցունցն եւ տեսեալ զՄերուժանն այնու նշանաւ ծանեան տեսին զի յայլակերպս լեալ էր զի զիւր նշանսն ոչ ունէր Ապա ձայն տուեալ յառաջ կոչեաց զՄերուժանն Մանուէլ եւ ասէ ցնա թէ Աստուծոյ կախարդ ցերբ խաբես զմեզ եւ վասն քո եւ զայլս եւս տաս ջարդել այլ մեք ծանեաք զքեզ զի աւադիկ կաս եւ ապրել քեզ չիք հնար այսօր ի ձեռաց մերոց զի այսօր էած կատարեաց զչարիս քո տէր Աստուած ի գլուխ քո եւ մատնեաց տէր ի ձեռս մեր Իսկ յորժամ զայն լսէր Մերուժանն անդէն վաղվաղակի նիզակ առեալ յառաջ խաղացեալ ախոյեան ելանէր Մանուէլի Սակայն յորժամ հարկանէին նիզակօքն քանզի երկոքեան արքն յաղթք էին երկոքեան ի ձիոյն յերկիր անկանէին եւ անդէն նիզակակիցն Մանուէլի Բաբիկ տէր գաւառին Սիւնեաց հասանէր նիզակաւ ի վերուստ ի վայր ի կողին կարէր ընդ գետինն եւ ոչ կարէր յառնել Իսկ զսպարապետն Մանուէլ իւր վարաւանդասպասքն յերիվարն հանէին եւ զՄերուժանայ զգլուխն ի բաց հատանէին եւ ամենայն զօրացն լինէր փախուստ իբրեւ տեսին թէ Մերուժանն մեռաւ Եւ աստի գունդն մանուէլեան խրախոյս առեալ յարձակեցան զհետ մերուժանեան գնդին հարկանէին սատակէին զնոսա եւ զմի ի նոցանէն ոչ ապրեցուցանէին Այլ մանուկն Արտաւազդ ի Մանուէլէ գաղտ եկեալ էր ի ճակատն սակայն վառեցաւ կազմեցաւ եւ եմուտ զանխուլ ի մանուէլեան գնդէն առ ափն Եփրատ գետովն եհար սատակեաց ի մերուժանեան գնդէ անտի անթիւ բազում սպառազէնս կոտորեաց Եւ նշանակիր մի ի Մերուժանայ իբրեւ ետես զԱրտաւազդն յընչացք եբաց զի տեսանէր զնա պատանեակ մի կայտառ անմուրուս երեսօք գեղեցիկ ապա զնշանն զնիզակաւն պատեալ յարձակեցաւ ի վերայ նորա Իսկ նա ընդ գիրկս մտեալ հարկանէր զայրն նետիւ եւ կարանէ ի կարան թափ հանեալ զնետն դի ցամաք ընկենոյր զնա Եւ առեալ զնիզակն զհետ մտեալ փախստէիցն ընդ սուր հանեալ զզօրսն Մերուժանայ աւելի քան զամենեսեան Արտաւազդ որդի Վաչէին մանուկն կոտորէր եւ ինքն մեծաւ անուամբ եւ բազում աւարաւ զոր կապուտն թափէին ի զօրաց թշնամեացն Բայց յաւուր յայնմիկ լինէր մեծ վնաս անհնարին զի Վաչէ երկրորդն Մանուէլի ձին զուլամբ երթեալ սպանանէր Սոյնպէս եւ զԳարջոյլ Մաղխազ ձին տարեալ սատակեաց վասն զի տրմուղ ի թերավարժ ձիոյ հեծեալ էին երկոքին Իսկ դառնայր Մանուէլ երթայր ի բանակն տիկնոջն հասանէր տանէին ընդ ինքեանս զգլուխն Մերուժանայ եւ Սամուէլ որդի Վահանայ ոչ դիպեցաւ ընդ Մանուէլի զի դարձաւ նա ի բանակն Սակայն յորժամ տեսին զգլուխն Մերուժանայ կանայք բանակին Մանուէլի մեծաւ աղաղակաւ ճիչ բառնային զի նոքա այսպէս համարեցան թէ այն գլուխ Սամուէլի որդւոյ Վահանայ իցէ վասն զի նման միմեանց էին երկոքեան Մերուժանն եւ Սամուէլ Ապա տեսին զգլուխն Մերուժանայ զի զցիցն երկայն կախեալ էր յայնմ ծանեան եթէ չէ Սամուէլայ այլ Մերուժանայ արծրունոյ այլ ասացին Սակայն դա մեր եղբայր է Ապա եկին բերին զմարմին Վաչէի ի բանակ անդր հօրն Արտաւազդայ եւ զմարմինն Գարջուլայ Մախազու խոռխոռունոյ եդին աշխար մեծապէս եւ լացին զնոսա Եկին բերին զայրն նշանակիրն Մերուժանայ զոր եհարն Արտաւազդ նետիւն եւ ամենայն ոք զարմանայր ընդ այն զի նետն թափ կարանէ ի կարան անցեալ էր իբրեւ տեսին զնա ապրեցաւ ի մահուանէ Այլ իբրեւ լուան զօրքն Պարսից զոր թողեալ էր Մերուժանայ ի գաւառն Կորճէից թէ սատակեցաւ Մերուժանն եւ կորեաւ գունդն որ ընդ նմա եւ ինքեանք ի Պարսից երկիրն փախստական գնացին եւ Հայոց երկրին լինէր խաղաղութիւն բազում 
Յաղագս թէ զիարդ թագաւորեցոյց Մանուէլ սպարապետն զմանուկն Արշակ եւ ապա ինքն Մանուէլն մահու մեռանէր Ապա յետ այսր ամենայնի զօր արարեալ զօրավարն սպարապետն Մանուէլ հանդերձ արշակունի տիկնաւն եւ մանկամբքն երկոքումբք Արշակաւն եւ Վաղարշակաւն հանդերձ ամենայն բանակաւն Հայոց մեծամեծ աւագայնովն նախարարօքն եկեալ հասանէր ի գաւառն Կարնոյ եւ ամենայն տանուտեարք ընդ նմա Եւ տայր սպարարետն Մանուէլ զդուստր իւր Վարդանդուխտ կին Արշակայ մանկանն արշակունոյ եւ փեսայ իւր առնէր զնա Առնէր հարսանիս եւ եղբօր նորին Վաղարշակայ եւ տայր նմա զդուստր ասպետին բագրատունոյ ի Սպեր գաւառէ որ թագաւորքն թագակապքն լեալ էին ի բնմէ ազգին թագաւորութեանն արշակունոյ եւ մեծապէս արարեալ զհարսանիսն ամենայն երկիրն Հայոց ցնծացեալք խնդացեալք էին ընդ այն մեծ խնդութիւն ուրախութեանն Ապա յետ այսորիկ դարձեալ ի մի վայր ժողովեալ զաշխարհ ամենայն զմարդիկ երկրին Հայոց եւ թագաւորեցոյց զմանուկն զԱրշակ երկրին Հայոց եւ զՎաղարշակ երկրորդ նմին Եւ ընդ այն եւս ցնծացեալ առնէին մեծապէս ուրախութիւն եւ ցնծութիւն ամենայն երկիրն Հայոց Ապա յետ այսորիկ հիւանդացաւ սպարապետն զօրավարն Հայոց Մանուէլ զախտ հիւանդութեան մահու եւ կոչեաց զորդի իւր զԱրտաշիր եւ ետ նմա զտէրութիւն իւր եւ զսպարապետութիւն զօրավարութեանն իւրոյ Եւ պատուիրէր նմա հնազանդ հպատակ կալ արքային Արշակայ եւ լինել միամիտ ջանալ եւ վաստակել եւ տալ պատերազմ փոխանակ աշխարհին Հայոց զանձն քո որպէս քաջ նախնիքն ի վերայ աշխարհին մտադիւր մեռանել Զի ասէ առ Աստուած այն արդարութիւն մեծ է եւ ընդունելի եւ ոչ Աստուած թողու ի ձեռաց յորժամ այնպէս լինիք Անուն քաջութեան յերկրի թողցուք եւ զարդարութիւն յերկինս ընծայեցուցանէք եւ ամենեւին ի մանուանէ մի երկնչիք այլ յուսասջիք յայն որ զամենայն արար եւ հաստատեաց Եւ զնենգութիւն եւ զպղծութիւն եւ զչարութիւն յանձանց ձերոց ի բաց արարէք եւ զտէր Աստուած սրբութեամբ եւ միամտութեամբ պաշտեցէք եւ ի վերայ աստուածապաշտ աշխարհի համարձակութեամբ մեռարուք զի այն ինքն մահ վասն Աստուծոյ է փոխանակ եկեղեցեաց նորա եւ ուխտի նորա եւ ի վերայ բնակ տէրանց աշխարհիս արշակունոյ Եւ յետ այսորիկ գրեաց հրովարտակ առ թագաւորն Յունաց եւ նմա յանձն արար զաշխարհ Հայոց եւ զԱրշակ արքայ Եւ յետ այսորիկ իբրեւ միահամուռ ժողովեալ կային շուրջ զնովաւ եւ իբրեւ կայր հիւանդ ի մահիճս իւր անդ թագաւորն Արշակ եւ անդ Վարդանդուխտ կին թագաւորին եւ անդ ամենայն աւագք եւ մեծամեծք եւ նախարարք Հայոց այր եւ կին առ հասարակ ամենայն երեւելի մարդիկ ապա եբաց Մանուէլ զամենայն զանդամս իւր առ հասարակ առաջի ամենեցուն մերկացաւ եւ եցոյց զի քան զդրամ խայծ ոչ գտանէր ողջ ի մարմնի նորա զոր խոցեալ էր ի պատերազմի զի աւելի քան զյիսուն սպի կայր վիրաց եւ յառնի յանդամսն զայն անգամ բացեալ առաջի ամենեցուն ցուցանէր Սկսաւ լալ եւ ասել թէ ես ի մանկութենէ համակ սնայ ի պատերազմունս եւ մեծաւ քաջութեամբ զամենայն վէրս յանձն իմ առի եւ ընդէր ոչ եհաս ինձ մեռանել ի պատերազմի քան զօրէն անասնոյ մեռելոյ եղէ Զի լաւ էր ինձ եթէ ի պատերազմի մեռեալ էի ի վերայ աշխարհի զի մի զեկեղեցիս եւ մի զուխտ Աստուծոյ առ ոտն կոխիցեն Սակայն եւ ի վերայ Արշակունեաց բնիկ տէրանց աշխարհիս եւ ի վերայ կանանց եւ ի վերայ որդւոց մերոց եւ ի վերայ աստուածապաշտ մարդկանս եւ ի վերայ եղբայրութեան ընկերութեան եւ մտերիմ բարեկամութեանն զի էր թէ հասեալ էր ինձ մեռանել թէպէտ շատ զանձնս յանդուգն վարեցի զվատթար մահս մահճացս եհաս ինձ մեռանել Զայս եւ բազում եւ աւելի քան զսոյնս խօսեցաւ առաջի Արշակայ արքայի եւ առաջի ամենեցուն եւ աղաչեաց եւս զթագաւորն Արշակ եւ ասէ Իմ Աստուծով կեցեալ է ջերմ քրիստոնէութեամբ մի յանկարգ իբրեւ հեթանոսս կոծ կամ աշխարանս ոք անյուսութեամբ դնիցէ ինձ Զի որ միանգամ յուսոյ յարութեան ակն ունին միւսանգամ կենդանութեան եւ գալստեանն Քրիստոսի չէ պարտ լալ զնոսա Այլ իմ ցայժմ յուսով երկիւղիւ կեցեալ բայց դուք մի թիւրիցիք ի պատուիրանացն Աստուծոյ աւելի զարդարութենէ փոյթ արասջիք եւս առաւել զողորմութենէ Զի մեզ մեծ հայրապետն Ներսէս զայս համակ պատուիրէր եւ ինքն յամենայն ժամ ի կենդանութեանն զսոյն գործէր եւ այլոց ուսուցանէր առնել զի ողորմէր աղքատաց տնանգաց գերեաց ամայեաց օտարաց պանդխտաց զի այսպէս ասէր նա Քան զողորմութիւն առնել կամ քան զտուրս տալ այլ ինչ մեծ եւ պատուական առաջի Աստուծոյ չիք Եւ զաշխար կամ զկոծ դնել մեռելոց դառն մեղս համարէր եւ յամս իւր եհատ զայս յերկրէս Հայոց զի յաւուրս նորա ոչ ոք իշխէր դնել կոծ կամ աշխարանս այլ յետ մահու նորա անմիտ մարդիկ համարձակեցան զայս գործել Այլ վասն իմ ոք կոծ մի դիցէ եթէ դնէ ոք նա լիցի դատապարտ այլ ոչ եթէ յետ մահու իմոյ իմ իշխանութիւն ինչ է սաստել զի զոր ոչն կամիմ մի արասցեն այլ ինձ յիշատակ արասցէ որ զիս սիրէ Ի պատերազմի ի մահուանէ մի երկնչիք ուր ես ոչ մեռայ զի առանց Աստուծոյ ինչ ոչ լինի Զայս եւ զայսպիսի եւ որ ինչ այս բանից նման են բանք խօսեցաւ Բազում եւ անչափ գանձս աղքատաց եւ կարօտելոց բաշխէր իւրովք ձեռօք մատակարարէր եւ բազում մասունս յընչից իւրոց տայր յեկեղեցիս եւ ի վկայանոցս եւ բազում գանձս տայր ցքահանայապետսն եւ ապա ինքն մեռանէր Այլ իբրեւ մեռաւ մեծ սպարապետն Մանուէլ հրամանն զոր տայր յաղագս կոծոյն չդնելոյ այնմ ինչ ոք ոչ անսաց այլ ամենայն մարդ երկրին Հայոց կոծ եդեալ մեծաւ աշխարանօք լային զնա առ հասարակ ազատք եւ շինականք Զի ամենայն մարդ իբրեւ զհօրէ ի կարիս առնէին զնմանէ վասն քաղցրութեան մարդասիրութեան հեզութեան հանդարտութեան խնամոտ բարեբարութեան բարէնշան զաշխարհաշէն անձն Մանուէլի Ամենեքեան բերանաբաց հառաչէին զկնի նորա կղկղաթ կաթոգի լինէին զիւրեանց քաջ զօրավարէն զփրկչէն իւրեանց զյաղթական զանուանին զարգասուէն յայնպիսոյն հեռացեալ գնացեալ ի յանջատելն ի մեկնելոյն ԲՈՒԶԱՆԴԱՐԱՆ ՊԱՏՄՈՒԹԻՒՆՔ ՎԵՑԵՐՈՐԴ ԴՊՐՈՒԹԻՒՆ ՎԵՐՋ ԱՌԱՋԱԲԱՆՈՒԹԵԱՆ ՎՃԱՐՈՒՄՆ ՄՆԱՑՈՒԱԾՔ ԲԱՆԻՑ Ի ԾԱՅՐԷ 
Յաղագս ընդ երկուս բաժանելոյն աշխարհին Հայոց եւ թագաւորելոյն Արշակայ հրամանաւ թագաւորին Յունաց եւ կէս ազգին թագաւորեալ Խոսրով հրամանաւ թագաւորին Պարսից թէ որպէս զաշխարհն ընդ երկուս բաժանեալ սահման ի մէջ իւրեանց արկանէին եւ որպէս աշխարհն հատան յիրաքանչիւր յերկոցունց կուսաց Ապա յետ մահուն Մանուէլի զօրավարին Հայոց ոչ իմն կարաց հաստատել ի վերայ աշխարհի թագաւորութեանն Արշակայ այլ բազումք ի Հայոց նախարարացն անտի ելին զատեան գնացին առ թագաւորն Պարսից եւ մատնեցին նմա զաշխարհն Հայոց եւ խնդրեցին ի նմանէ թագաւոր արշակունի Եւ նորա յանձին կալեալ մեծաւ խնդութեամբ ընդ իւր ձեռն տալ իւրով բանիւ ի նմին տոհմէ ի թագաւորութենէն Հայոց արշակունի եւ նովաւ յինքն գրաւել զաշխարհն Հայոց Ապա գտանէր ի նմին տոհմէ մանուկ մի անուն Խոսրով եւ կապեաց թագ ի գլուխ նորա եւ ետ նմա կին զքոյր իւր զԶրուանդուխտ եւ արար ընդ նմա զամենայն զզօրս զօրութեան իւրոյ եւ Զիկ նուիրակ դաստիարակ ետ արքային Խոսրովայ եւ եկին հասին յաշխարհն Հայոց Իբրեւ ետես Արշակ արքայ զնոսա մերժեցաւ տեղի ետ չոգաւ գնաց ի սահմանս Յունաց եւ էրն թիկունք Արշակայ թագաւորին Հայոց եւ Խոսրովու թագաւորն Պարսից Ապա եկին զօրքն Յունաց թագաւորին ի թիկունս եւ թագաւորն Արշակ զԵկեղեաց գաւառաւ եւ զօրքն Պարսից եւ արքայն Խոսրով յԱյրայրատ գաւառին Ապա դեսպանք եւ հրեշտակք երկուց թագաւորացն Յունացն եւ Պարսից միմեանք առ միմեանս երթեւեկէին Եւ այնուհետեւ առնէ խորհուրդ միաբանութեան հաւանութեան ընդ միմեանս թագաւորն Յունաց եւ թագաւորն Պարսից եւ լաւ համարեցան զաշխարհն Հայոց նախ ընդ երկուս ի մէջ իւրեանց բաժանել զի ասէին թէ ի միջի բնակեալ է այս հզօր եւ հարուստ թագաւորութիւն լաւ է զի այսու եղծանել եւ խանկարել կարասցուք զայս թագաւորութիւնս նախ ընդ երկու բաժանել երկու թագաւորօքս արշակունօք զորս կացուցաք ապա եւ ընդ նոսա կրծել ջանասցուք աղքատացուցանել ի մէջ արկանել ի ծառայութիւն զի մի կարասցեն ի մէջ մեր ամբառնալ զգլուխս Եւ հաստատեցին զայս խորհուրդ ընդ երկու զաշխարհն բաժանեցին Բաժին կողմանն Պարսից էր թագաւորին Խոսրովու եւ բաժինն մասին Յունաց էր թագաւորին Արշակայ Բայց եւ ի նոցանէ բազում գաւառք կրծեալք հատեալք այսր անդր եւ մնաց սակաւ մասն յաշխարհաց երկոցունց առ երկոսեան թագաւորսն Բայց սակայն երկոքեան թագաւորքն Հայոց Արշակ եւ Խոսրով որ սիւնքն գաւառքն մնացին թագաւորութանն Հայոց երկոցուն կողմանց ի մէջ իւրեանց եւ երկոքեան թագաւորքն արշակունիքն ի մէջ երկու բաժնացն սահմանս արկեալ հաստատէին խաղաղութեամբ եւ երկիրն Հայոց երկոքեան բաժինքն երկուց թագաւորացն հնազանդէին իւրաքանչիւր բաժնի իւրաքանչիւր թագաւորի բայց սակայն մեծ էր Խոսրովու բաժին նորա քան զԱրշակայ Եւ բազում գաւառք յերկոցունցն հատան նուաղեաց բաժանեցաւ ցրուեցաւ թագաւորութիւնն Հայոց պակասեաց յիւրմէ մեծութենէն յայն ժամանակն եւ յապայ 
Յաղագս եպիսկոպոսացն որ երեւելիք էին յայնմ ժամանակի ի մասինն յաշխարհին Խոսրովու յերկրին Հայոց որ ընդ Պարսից ձեռամբ էին նախ վասն վարուց Զաւինայ Եւ էր Զաւէնս այս անուանի զաւակ Աղբիանոս եպիսկոպոսի ի գեղջէ Մանաւազկերտոյ էր սա բարոյիւք այր չարարար խիստ եւ նախանձոտ Բայց սակայն կրօնս մի զոր եդ յիւրում ժամանակի զի ամենայն քահանայից ուսոյց առնել հանդերձ զինուորաց Զի թողին զկրօն առաքելական եկեղեցեացն սկսան գնալ ըստ իւրեանց մտաց զի ոչ ըստ կրօնիցն ագանէին քահանայքն զպճղնաւորն որպէս օրէն էր ի բնէ այլ սկսան զխոտորկտուրսն ի վերայ ծնգացն ունել Եւ զարդարէին զհանդերձս իւրեանց պէսպէս նարօտօք եւ սիգային որպէս ոչ վայել էր եւ զմորթ մեռելոտիս գազանացն քահանայքն անխտիր ագանէին որ ոչ վայել էր Եւ ինքն Զաւէնն աթինեալս եւ զտապակեալս զժապաւինեալս նարօտօք ագանէր զսամուրենիս եւ զկնգմենիս եւ զգայլենիս ագանէր եւ աղուեսենիս զանձամբ արկեալ անխտիր ի բեմ ելեալ նստէին Որկորստութեամբ ագահութեամբ անառակութեամբ կայր Զաւէն զամենայն աւուրս կենաց իւրոց եւ սա կալաւ զտեղի զամենայն աւուրս կենաց իւր ամս երիս 
Յաղագս Շահակայ կորճէի որ եկաց ի տեղի Զաւենայ գլուխ եպիսկոպոսաց Ապա Շահակ կորճեայ եկաց գլուխ եպիսկոպոսաց փոխանակ Զաւինայ յետ մահու նորա ամս երկուս Եւ էր սա այր քրիստոնեայ բայց ոչ ինչ զչարեցաւ ընդ կարգս Զաւինայ զոր եդեալն էր նորա փոխել սակայն առաջնորդեաց սա ամս երկուս եւ փոխեցաւ յաշխարհէ 
Յաղագս Ասպուրակայ մանազկերտացոյ որ եկաց գլուխ եպիսկոպոսաց յետ Շահակայ Ապա յետ մահուն Շահակայ եպիսկոպոսի եկաց գլուխ եպիսկոպոսաց Ասպուրակ ոմն ի զաւակէ Աղբիանոսի եպիսկոպոսի այր քրիստոնէամիտ աստուածապաշտ արդար եւ առաջնորդեաց դրանն Խոսրովու Բայց միայն վասն կրօնիցն հանդերձոյն զեդեալ կարգն ըստ կրօնիցն Զաւինայ գնային սոքա 
Յաղագս Փաւստեայ եւ Զորթայ եպիսկոպոսաց Էր առ այնմ ժամանակաւ Փաւստոս եպիսկոպոս սա ի ժամանակս Ներսէսի եպիսկոպոսապետին էր ի տան նորին իբրեւ թելակալ Սոյնպէս Զորթ այր ներքինի ընդ նոսին քանզի էին ի ներքնի հայրապետին ի տան իւրում ընդ նորա ձեռամբ երկոտասան եպիսկոպոսք աթոռակիցք իւր գործակիցք եւ խորհրդակիցք Թող զայլոց գաւառաց ամենայն եպիսկոպոսեանն որ ընդ նովաւ այլ երկոքեան սոքա յայնց երկոտասանիցն Եւ էին սոքա ի տեսչութիւն աղքատանոցացն հաւատացեալք եւ յամենայնի էին հաւատարիմք նորա ի ժամանակս նորա եւ յամս Խոսրովու եւ Արշակայ երկուց թագաւորացն բաժանաւորացն մինչ դեռ եւս կային նոքա կենդանիք 
Յաղագս Առոստոմայ եղբօր Փաւստեայ եպիսկոպոսին Եւ էր եղբայր մի Փաւստեայ եպիսկոպոսի կրօնազգեաց մէնակեաց անապատակեաց լեառնական սքանչելի Եւ էին լեալ սոքա ազգաւ Հոռոմ այ այրս այս մեծաւ վարեօք շրջէր զամենայն աւուրս կենաց իւրոց Եւ էր սա բնակեալ յարայրատեան գաւառին եւ վարէր նա Հոգւով սրբով շրջէր սա յանապատս մաշկահանդարձ ճարակաւոր ի լերինն մինչեւ յօր հանգստեան իւրոյ Ապա հանկեաւ սա եւ բերին յանապատէն զմարմին սորա թաղեցին ի բուն ի գեւղն հայրապետին Ներսէսի որում անուն Ամօքն կոչի եւ ամի ամի զյիշատակ նորա կատարէին 
Յաղագս Արտթայ եպիսկոպոսին Բասենոյ Յայնմ ժամանակի երեւելի էր յեպիսկոպոսսն որ էին Արտիթ եպիսկոպոս Բասենոյ այր ծերունի պատուական եւ պիտանի Սրբութեամբ եւ ճշմարտութեամբ էր վարեալ իբրեւ արժանի եղեալ սա Հոգւոյն սրբոյ մեծաւ զօրութեամբ շրջէր առնէր նշանս մեծամեծս ամս բազումս Սա աշակերտեալ մեծին Դանիէլի որ էրն յամս Տիրանայ արքայի եւ կենդանի կայր յամսն Խոսրովու արքայի եւ Արշակայ երկուց թագաւորացն Հայոց 
Յաղագս Յոհաննու եպիսկոպոսի եւ վարուց նորա եւ անմտութեանն եւ շաղաշուտ խօսիցն եւ գործոցն եւ նշանացն որ յԱստուծոյ ի վերայ նորա եղեն Այլ Յոհան եպիսկոպոս որդի Փառինայ հայրապետի հինաւուրց թէ արժան իցէ զնա կոչել եպիսկոպոս Եւ էր սա այր կեղծաւոր եւ երեւեցուցանէր ինքն զանձն իւր մարդկան պահող եւ խորգահանդերձս մինչ զի մոյգս անգամ ոչ ագանէր այլ զամառն հեսկով պետէր եւ զձմեռն կեմով Եւ յագահութեան առանց չափոյ էր հեղեալ եւ ոչ կարէր տալ զագահութիւն իւր ընդ երկիւղին աստուծոյ այնչափ ինչ զի զիրս անարժանս եւ չհաւատալիս գործէր Զի էր երբեմն դիպեալ ի ճանապարհի ուրեմն զի նստէր նա ի գրաստու վերայ եւ գայր եկ դիպեցաւ սմա օտար պատանի մի աշխարհական հեծեալ ի ձի սուսեր ընդ մէջ թուր զգօտւոյ աղեղնակապարճ զմիջովն լուացեալ զհերս իւր օծեալ մերձեալ վարսակալ եդեալ ի գլուխ իւր եւ օդիկ արկեալ զուսովք իւր եւ գայր զճանապարհս իւր թերեւս յաւազակութենէ Իսկ ձին յորում հեծեալ մեծ հասակաւ եւ էր գունաւոր գնացող մինչ զի ի բացէ տեսանէր եպիսկոպոսն Յոհան զձին մեծապէս զարմացեալ ակնկառոյց լինէր Ապա իբրեւ եկն մերձեցաւ հեծեալն մօտ ի նա անդր ապա սպասեալ Յոհաննու բուռն հարկանէր զերասանակաց ձիոյն եւ ասէր Էջ դու վաղվաղակի ի ձիոյ այտի զի բանք են ինձ ընդ քեզ Ասէ այրն Զի ոչ դու զիս գիտես եւ ոչ ես զքեզ զինչ այն բանք իցեն զոր դու ընդ իս իցես խօսելոյ Մանաւանդ զի այրն արբեալ եւս դիպեցաւ եւ շատ յամառեաց այրն իջանել ի ձիոյն Ապա բռնադատեաց զնա Յոհան իջոյց ի ձիոյ անտի եւ առ տարաւ զնա մեկուսի ի ճանապարհէն Եւ առնն խոնարհիլ հրամայէր եւ ասէր Զերիցութեան ձեռն դնեմ ի վերայ քո Իսկ նա տայր պատասխանի զանձնէն եթէ այր աւազակ սպանող չարագործ եւ խառնագնաց լեալ ի մանկութենէ իմմէ ես ոչ ինչ եմ արժանի այդպիսի իրաց եւ այժմ դեռ ի նմին գործ կամ Եւ շատ ի վէգ եկեալ յամառէր այրն եւ նա եւս չար քան զնա Ապա բռնաբար զգետնեալ զայրն դնէր Յոհան զձեռն իւր առնել զնա երէց եւ յարուցեալ հրամայէր լուծանել զհանգոյցս մեկնոցին եւ արկանել նմա աղաբողոն Եւ ասէր Երթ ի գեւղ քո եւ լիջիր դու անդ երէց գեղջն ուստի ես Եւ անգամ ոչ գիտէր զայրն թէ յորմէ գեղջէ իցէ Ինքն Յոհան մատուցեալ բուռն հարկանէր զձիոյն եւ ասէր Այս ինձ կօշիկք լիցին փոխանակ զի երէց արարի զքեզ Իսկ այրն յամառեալ ի վերայ ձիոյն չառնոյր յանձն տալ ապա բռնաբար յինքն հանեալ զձին եւ զայրն արձակեաց Եւ այս ամենայն իրքս վասն ձիոյն եղեն Ապա այրն թէ ոչ կամօք աղէբողոն արկեալ գնայր ի տուն իւր եւ երթեալ մտանէր ի մէջ ընդանեաց իւրոց Ասէ ցկին իւր եւ ցընդանիս Արիք յաղօթս կամք Եւ նոքա ասեն Մոլիս դու դեւ ուրեմն հարաւ ի քեզ Իսկ նա ասէ Արիք կամք յաղօթս վասն զի երէց եմ Իսկ նոքա զարմացեալ մերթ շիկնէին մերթ ծիծաղէին մինչեւ բազում անգամ յամառեալք ապա ուրեմն հաւանեցան կալ յաղօթս ընդ նմա Ապա ասէ կինն ցայրն իւր Ոչ դու երախայ էիր եւ չէիր մկրտեալ Ասէ այրն ցկինն իւր Ապշեցոյց չետ յիշել եւ ոչ ես յիշեցի զայդ ասել ցնա զիս երէց արար եւ զձին սանձաւ թամբաւ առ եւ անց Եւ ասեն ցայրն ընդանիքն իւր Յարիցես անդրէն գնասցես առ եպիսկոպոսն եւ ասասցես Մկրտեալ չէի զի արարեր զիս երէց Իսկ նորա յարուցեալ գնացեալ առ եպիսկոպոսն ասէ ցնա Ես մկրտեալ չէի զի արարեր զիս երէց Եւ ասէ Յոհան Սափորով միով ջուր բերէք Եւ առեալ զջուրն էարկ զգլխով նորա եւ ասէ Երթ մկրտեցի զքեզ Եւ արձակէր զայրն վաղվաղակի յիւրմէ 
Յաղագս նորին Յովհաննու Երբեմն սոյն Յոհան անցանէր առ այգեօք ուրումն եւ էր ժամանակն զայգիսն յատելոյ Աղաղակէր առ նա այր մի յայգւոյն եւ ասէ Օրհնեա տէր եպիսկոպոս զմեզ եւ զայգիսս Ասէ Յոհան Փուշ եւ տատասկ բուսցի Ասէ այրն Ի մարմինդ քո բուսցի փուշ եւ տատասկ փոխանակ զի տարապարտուց անիծանես զմեզ Եւ եղեն նշանք յԱստուծոյ զի իբրեւ չոգաւ եպիսկոպոսն ի վանս իւր հասին հարուածք ի վերայ նորա սկսաւ ընդ ամենայն անդամս մարմնոյ նորա որպէս զփուշ հարկանել Եւ մեծապէս շտապեալ անկեալ ի տանջանս չարաչարս հարուածոց եւ ի մեծ տագնապի կայր աւուրս բազում Ապա յղեաց կոչեաց առ ինքն զայգորդն աղաչեաց զնա առնել ի վերայ նորա աղօթս զի փրկեսցի նա ի ցաւոցն Այգորդն ասէր Իսկ ես ով եմ զի կարեմ զոք օրհնել կամ անիծանել թող թէ զայր եպիսկոպոս Իսկ նա բռնադատէր զնա յայնժամ մինչեւ յառնէր այգորդն կայր յաղօթս եւ ասէր Տէր Աստուած դու գիտես զի ես այր մեղաւոր եմ եւ անարժան ոչ գիտեմ զաղմուկս յորում ըմբռնեցայս դու փրկեա զիս յայս ի չարէս զի ասեն թէ զայր եպիսկոպոս դու անիծեր եւ ասեն քո բանիւ եղեւ Զի լաւ էր ինձ մահ քանզի չգիտեմ զայս զոր ինչ զինէն ասեն Եւ զայս ասացեալ անդէն բժշկեցաւ եպիսկոպոսն եւ սկսաւ յամենայն մարմնոցն փուշն ի բաց թափել եւ էր իբրեւ զփուշ խոտոց վաղվաղակի յարուցեալ ողջացաւ յախտէն 
Յաղագս նորին Յոհաննու Սոյն Յոհան եպիսկոպոս որդի Փառինայ յորժամ երթայր առ թագաւորն Հայոց խաղալովն զանձն իւր կրթէր յագահութեան որում ծարաւեալ պասքեալ փափաքէր սակայն միհանէսք այն էին նորա Ի չորք անկեալ յոտս եւ ի ձեռս սողէր առաջի թագաւորացն եւ զուղտու զձայն ածէր կառաչելով զօրէն ուղտու այնպէս փարելով Ընդ կառաչելն ապա մի մի բան խառնելով առնէր ի ձայն կառաչելոյն ասելով թէ ուղտ եմ ուղտ եմ եւ զարքայի զմեղս բառնամ դիք ի վերայ իմ զմեղս արքայի թող բառնամ Իսկ թագաւորքն զմուրհակս գիւղաց կամ զագարակաց գրեալ եւ կնքեալ դնէին ի վերայ ողինն Յոհաննու փոխանակ ընդ մեղաց իւրեանց եւ ի թագաւորացն Հայոց ստացաւ իւր գեւղս եւ ագարակս եւ գանձս յուղտն լինելոյ եւ զմեղսն բառնալոյ ըստ բանիցն Այսպիսի էր այրս Յոհանս կապեալ յըռժգութեան եւ յագահութեան զամենայն աւուրս կենաց իւրոց զայսպիսի գործս գործէր վասն ագահութեան որ չէր արժան 
Յաղագս Կիւրակոսի եպիսկոպոսի Եւ էր եպիսկոպոսն Տայոց Կիրակոս որ Շահապ անուն կոչէր այր ճշմարիտ աստուածապաշտ ըստ կամացն Աստուծոյ եւ ուղիղ ճշմարտութեամբ առաջնորդէր ժողովրդեան իւրում եւ վարէր զեպիսկոպոսութիւն իւր ըստ կամացն Աստուծոյ զամենայն աւուրս կենաց իւրոց 
Յաղագս Զորթուազու եպիսկոպոսի Վանանդայ Եւ Զորթուազ եպիսկոպոս Վանանդայ գաւառին այր սուրբ պարկեշտ արժանի Աստուծոյ արբեալ Ոգւով սրբով քրիստոնէութեամբ գնայր գործէր առաջնորդէր իւրում ժողովրդեանն ըստ կամացն Աստուծոյ 
Յաղագս Տիրկան եւ Մովսէսի եպիսկոպոսաց Եւ էին երկու եպիսկոպոսք Բասենայ գաւառին Մովսէս եւ Տիրիկ արք լաւք հրեշտակակրօնք սուրբ հաւատացեալք հրաւիրմանն արժանիք Առաջնորդէին իւրաքանչիւր ժողովրդոց ի ճանապարհն Աստուծոյ զամենայն աւուրս կենաց իւրեանց 
Յաղագս Ահարոնի եպիսկոպոսի Էր զայնու ժամանակաւ Ահարոն եպիսկոպոս ի մէջ Հայոց աշխարհի այր երեւելի եւ անուանի քաջ առաքինի առաջնորդ իւրոց ժողովրդոց լուսաւորապէս զամենայն աւուրս կենաց իւրոց 
Յաղագս գլխաւորին եպիսկոպոսին Ասպուրակայ Եւ էր գլխաւոր եպիսկոպոսաց Հայոց Ասպուրակ այր սուրբ եւ բարէպաշտօն երկիւղած յԱստուծոյ եւ ի մարդկանէ Բայց ոչ ինչ կարէր յանդիմանութեամբ խօսել ընդ ումեք այլ ինքն ի լռութեան էր եւ ի համեստութեան ի զգաստութեան ի պարկեշտութեան ի պահս եւ յաղօթս յամենայն ժամ աղաչէր զԱստուած Բայց ի հանդերձն զգենլոյ ըստ կրօնիցն Զաւինայ գնայր նա ագանէր ղամղայեալս եւ ժապաւինեալս Բայց էր սա այր քաղցր եւ խոնարհ բարերար եւ մարդասէր զամենայն աւուրս կենաց իւրոց 
Յաղագս Գնդայ սրբոյ եւ առաքինոյ որ էր գլխաւոր յայնմ ժամանակի ամենայն աբեղայիցն Հայոց անապատաւորացն մենակեցացն ի վաներայիցն Եւ էր Գինդս այս ի Տարօն գաւառէ եւ լեալ սա աշակերտ մեծի Դանիէլի եւ յետ նորա էր գլուխ աբեղայից եւ վարդապետ միանձանց եւ առաջնորդ մենակեցաց եւ վերակացու վաներայից եւ ուսուցիչ ամենայն անապատաւորաց եւ տեսուչ ամենեցուն որք միանգամ վասն սիրոյն Աստուծոյ յաշխարհէ էին մեկնեալ ի յանապատս բնակեալ ի քարանձաւս ամրացեալք յայրս եւ ի քարածերպս երկրի եւ միահանդերձք բոկագնացք զգաստացեալք խոտաճարակք ընդաբուտք արմատակերք զօրէն գազանաց ի լերինս շրջէին լեշկամաշկօք եւ մորթօք այծենեօք նեղեալք տառապեալք եւ տարակուսեալք յանապատի մոլորեալք ի ցուրտ եւ ի տօթ ի քաղց եւ ի ծարաւ վասն սիրոյն Աստուծոյ Զայսպիսի ինչ համբերութիւն առեալ կրէին յանձինս իւրեանց զամենայն աւուրս կենաց իւրեանց զի ոչ արժէ աշխարհս բնաւ զնոսա որպէս եւ գրեալ է զօրէնս երամոյ թռչնոց բնակեալ էին սոքա ի ծագս վիմաց ի սորս քարանձաւաց անինչք անստացուածք անխնամք առանց դարմանոց ամենեւին չտանել մարմնոց Եւ էր նոցա բուն գլխաւոր սուրբն Գինդ զի առ հասարակ ամենայն մարդիկ երկրին Հայոց անուանեալ կոչէին սմա վարդապետ Բայց էին եւ ի նոցունց այլք աշակերտք որք նմանէին իւրեանց վարդապետին եւ նորա ձեռինն որոց անուանք այս են Վաչակ Արտոյտ Մարախ եւ Տրդատ լեալ էր սոցա ընգեր իսկ որ առ մեծիւն քահանայապետիւն Ներսէսիւ էր լեալ սարկաւագապետ եւ յետ մահուն Ներսէսի ի նոյն յառաջին վարդապետսն յանապատաւորաց դասս թեւակոխեաց Առնոյր սուրբն Գինդ եւ զՄուշէ մանուկ ձեռասուն հաղորդէր վարուցն մեծին Գնդայ եւ այլք բազումք էին նորա աշակերտք հրեշտակակրօնք զորհց զվարս ոք պատմել ոչ բաւեսցէ Եւ էր սուրբն Գինդ լի Հոգւովն Աստուծոյ եւ ոյք ընդ նմա ըստ նմին օրինակի առնէին սոքա նշանս մեծամեծս եւ զօրութիւնս բազումս եւ բժշկութիւնս հիւանդաց յանուն տեառն Յիսուսի Քրիստոսի Եւ ընդ բազում հեթանոս տեղիս շրջէին յաշխարհս հեռաւորս եւ ի սփիւռս հեթանոսաց դարձուցանէին զմոլորութիւն բազմաց եւ զբազում մարդիկ ածէին ի գիտութիւն կենաց եւ ի ճանապարհն ճշմարտութեան Եւ սուրբն Գինդ լնոյր զամենայն անապատս մենակեցօք եւ զամենայն շէնս վաներաւ եւ բազում յաշխարհի ուղղեալ կացուցանէր կարգս մարդկան զաստուածեղէն կրօնիցն Բայց սակայն ինքն առեալ վիճակ բնակութեան ունէր զանապատն ուստի բխեալ հոսեն ակուք Եփրատ գետոյն Անդէն բնակեալ ընդ ծագս վիմացն ուր յառաջու կայեանքն էին մեծին Գրիգորի առաջնոյ որում տեղեացն Ոսկիք կոչեն ի նոյն ծագս էր բնակեալ մեծն անապատաւորաց Գինդ Իսկ սուրբն Մուշէ առ նմա հանապազորդեալ էր բայց այլքն զայլ գաւառս շրջէին հրամանաւ իւրեանց գլխաւորին Գնդայ Եւ սրբոյն Տրդատայ կայեանք բնակութեան էր ի գաւառն Տարօնոյ շինեալ զիւր եղբարց 
Վասն որդւոցն Վրթանայ որոց անուանք այս են առաջնոյն Գրիգորիս եւ երկրորդին Յուսիկ Այս Վրթանէս եւ Առիստակէս որդիք էին մեծի քահանայապետին սրբոյն Գրիգորի Եւ էր Առիստակէս կուսան եւ սուրբ ի մանկութենէ զի թէպէտ եւ կրսեր որդի էր կանխաւ եհաս յաթոռ հայրենի եպիսկոպոսութեան Իսկ Վրթանէս էր ամուսնացեալ եւ անորդի եւ բազում ժամանակս խնդրէր նա յԱստուծոյ զի մի զրկեսցի նա յօրհնութենէ զաւակի այլ ի պտղոյ նորա կացցէ առաջի նորա ի պաշտօն տեառն Եւ ի ծերութեան նորա լուաւ տէր աղօթից նորա յղացաւ ամուսին նորա եւ ծնաւ երկուս որդիս երկուորեակս եւ կոչեաց զանուն երիցուն յանուն հօր իւրոյ Գրիգորիս եւ երկրորդին Յուսիկ որք սնան զառաջեաւ թագաւորին Հայոց եւ ուսման գրոց փոյթ ի վերայ կալան ուսուցանել զնոսա Ապա երէց որդին Գրիգորիս եհաս յեպիսկոպոսութիւն կողմանցն Աղուանից եւ Վրաց վասն հոգեկիր առաքինի արգասեացն բարեհասակ եւ զգիտութիւն Աստուծոյ յանձին կրելով Ոչ ամուսնացաւ նա այլ ի հնգետասանամենից եհաս յաշտիճան եպիսկոպոսութեան աշխարհին Վրաց եւ Աղուանից այս ինքն սահմանացն Մազքթաց Երթեալ նորոգեաց անդ զեկեղեցիսն լուսաւոր կարգօքն առաջնոյն Գրիգորի հօրն գործոց նմանեալ Իսկ զՅուսիկն սնուցանէր Տիրան որդի թագաւորին Խոսրովու եւ ետ արքայորդին Տիրան զդուստր իւր կնութեան Յուսկանն որդւոյ Վրթանայ Եւ մինչդեռ մանուկ էր յետ միոյ անգամու յառաջին գիշերին մտանելոյ յղացաւ կինն Եւ իսկ եւ իսկ ետես ի տեսլեան զի երկու էին մանկունքն եւ ոչ հաճոյ ի պաշտօն տեառն Աստուծոյ եւ զղջացաւ զամուսնանալն Լայր եւ աղաչէր զԱստուած եւ ապաշխարէր մեծաւ տառապանօք Եւ յամուսնանալն բռնադատեցաւ ի թագաւորէն իբրեւ զմանուկ սակայն եւ այն ըստ Աստուծոյ շնորհացն գործէր զի որք առ յապայն ելանելոց էին ի նմանէ հովիւքն գլխաւորք որք յօգուտ աշխարհի եւ ի շահ մշակութեան եկեղեցւոյ յաւետարանական հրամանացն սպասաւորեալ Այլ սակայն ըստ այն մի անգամ այլ ոչ եմուտ առ կին իւր եւ ծնաւ կինն երկուս որդիս որպէս ետես նա ի տեսլեանն յառաջագոյն եւ կոչեցին զանուն առաջնոյն Պապ եւ զերկրորդին Աթանագինէս Եւ յետոյ այլ ոչ եւս մերձեցաւ ի կինն վասն առաքինութեան մանկութեանն Իբրեւ ոչ եթէ զամուսնութիւնն աղտեղի համարէր այլ կասկածէր նա ի տեսլենէն զոր ետես եթէ ընդէր բնաւ ի նմանէ այնպիսի զաւակ անպիտան ծնանիցի Քանզի ոչ երկրաւոր զաւակի ցանգացեալ էր այլ այնպիսումն որ ի սպասաւորութիւն սպասու պաշտաման ծառայութեան տեառն Աստուծոյ կայցեն Եւ զամենայն իսկ զերկրաւորս առ ոչինչ համարեալ ոչ լաւ համարեցաւ զանցաւորս այլ վերին երկնակեաց կենացն ցանգացեալ հայէր Ոչ ինչ ածէր զմտաւ զսէր թագաւորին կամ ի նմանէ կուսէ զպատուելն կամ զմեծութիւն կամ զընտանութիւն փեսայութեան թագաւորին այլ յայնմ ամենայնէ ուրացեալ հրաժարէր եւ օտարոտիս եւ գարշելիս եւ պատեանս համարէր Եւ յետ առաջնոյն այլ ոչ եւս խաբեցաւ երբեք ուրեք իբրեւ զմանուկ այլ հայրական միտս զծերական հանճարոյն ստացեալ զխրատն իմաստութեան անմահութեան լաւ համարեցաւ զնախատինսն Քրիստոսի քան զմեծութիւն թագաւորացն զճգունս վարուցն ընտրեաց անձին իւրոյ յերեքտասանամենից եւ ի վեր առաքինանայր Սա իւրոց հարցն նմանեալ եւ զեղբօրն իւրոյ Գրիգորիսի զօրինակ բերէր անձին իւրոյ զքրիստոսեան լուծն առանց ամենայն յապաղութեան ձգէր մինչեւ ի վաղճան Բայց վասն զի թշնամեցեալ էր տուն թագաւորին ընդ նմա եւ մինչ դեռ վասն այնորիկ զզուէին զնա աներք նորա մեռաւ կին նորա եւ ազատեալ լինէր Յուսիկն ի բաներոյն Եւ մինչ դեռ նա հոգացեալ վասն իւր ծննդոց մնացելոց զաւակացն եւ վասն այսորիկ հոգալով կայր յաղօթս առ տէր երեւեցաւ նմա հրեշտակ տեառն ի տեսլեան եւ ասէ ցնա Յուսիկ որդի Գրիգորի մի երկնչիր զի լուաւ տէր աղօթից քոց եւ ահա ծնցին ի քոց զաւակացդ այլ զաւակք զի լիցին նոքա ի լուսաւորութիւն գիտութեան եւ աղբիւրք հոգեւոր իմաստութեան հայաստան աշխարհիս Եւ ի նոցանէ բղխեսցեն շնորհք պատուիրանացն Աստուծոյ եւ խաղաղութիւն բազում եւ շինութիւն հաստատութեան բազում եկեղեցեաց ի նոցանէ տացի բազում յաղթութեամբ եւ մեծաւ զօրութեամբ եւ բազում մոլորեալք եւ անգէտք դարձցին ի ճանապարհս ճշմարտութեան որովք եւ Քրիստոս բազում լեզուօք փառաւորեսցի նոքօք Որք սիւնք սիւնք եկեղեցւոյ լինիցին եւ մատակարարք բանին կենաց եւ հիմունք հաւատոյ պաշտօնեայք Քրիստոսի եւ արբանեակք Հոգւոյն սրբոյ զի ուստի հիմն իցէ շինուածոյն եւ կատարումն անտի լինիցի Եւ բազում տունկք պտղաբերք եւ շայեկանք եւ օգտակարք հոգեւոր դրախտին ի նոցա մշակութեան աջոյն տնգեսցին եւ ընկալցին օրհնութիւն յԱստուծոյ Իսկ որք ոչն կամիցին տնկել նոքօք եւ ի նոյն հոգեւոր ցօղոյն գիտութեան ըմպել խոտան լիցին մերձեալք յանէծս եւ վաղճան նոցա լիցի այրումն հրոյն Բայց բազում անգամ վասն տեառն լինիցին նոքա ի հեռ եւ ի նախանձ յանարժանիցն այլ կացցեն ի հաւատս անշարժ իբրեւ զվէմ եւ յաղթեսցէ նոցա համբերութիւն բազում Եւ յետ նոցա թագաւորեսցէ ստութիւն յապարասան յանձնասէր եւ յարծաթասէր ի մտախաբ յանպատսպարան յանպիտան ի սուտակասպաս եւ ի բանսարկու մարդկանէ եւ ապա եթէ ոք գտցի որ կարասցէ ունել զուխտ հաստատութեան հազիւ հազիւ Եւ զայս ամենայն լուեալ մանուկն Յուսիկ ի հրեշտակէն մխիթարութեամբ մեծաւ գոհանայր զտեառնէ Աստուծոյ որ արժանի արար զնա այսպիսի յայտնութեան պատասխանւոյ եւ զամենայն աւուրս կենաց իւրոց գոհանայր եւեթ յամենայն ժամ անդադար 
Յաղագս վարուց սրբոյն Գրիգորիսի Այլ վասն Գրիգորիսի եպիսկոպոսի որդւոյ Վրթանայ եղբօր Յուսկանն որ կաթողիկոս էր կողմանցն Վրաց եւ Աղուանից իբրեւ եկաց սա յիւրում պաշտամանն մինչ դեռ մանուկ իսկ էր շինեաց նորոգեաց զամենայն եկեղեցիսն կողմանցն այնոցիկ եւ ձգեցաւ ի կողմանց Ատրպատականի Քարոզ ճշմարտութեան հաւատոցն Քրիստոսի լինէր նա եւ առաջի իսկ ամենեցուն էր սքանչելի եւ զարմանալի խստագոյն եւ դժուարագոյն անհամարք ծանրաբեռն վարուցն կրթութիւնք խստամբերութեանն պահօք եւ սրբութեամբ տքնական հսկութեամբն անձանձրոյթ աղօթիցն ջերմութիւն առ Աստուած կանխելոյ վասն ամենայն մարդոյ Զաւետարանական ընթացսն եւ զվերակացութիւն եկեղեցւոյ սրբոյ շնորհօք Աստուծոյ առանց պակասութեան տանէր Առաւել եւս փութայր գուն եդեալ յորդորելով զամենեսեան առ ի բարեացն քաջալերութիւն զցայգ եւ զցերեկ պահօք եւ աղօթիւք եւ ուժգին խնդրուածովք եւ բարձրակալ կատարման հաւատովք մերձաւորաց եւ հեռաւորաց զհոգեւոր զեռանդն ածէր Իբրեւ զպատերազմասէր նահատակ միշտ զանձն ի կրթութեան եւ ի պատրաստութեան ունէր ամենայն փորձութեանց եւ վշտաց առ ի տալ պատասխանի համարձակութեամբ մարտնչել վասն ճշմարտութեան հաւատոցն որ վասն Քրիստոսի Եւ իբրեւ ուղղեաց եւ նորոգեաց զամենայն եկեղեցիս կողմանցն այնոցիկ անց նա զԿուր գետով յիշխանութիւն խուժադուժ աշխարհին թագաւորին մեծի եւ եհաս նա մինչեւ ի ճամբար բանակին Արշակունոց արքային Մազքթաց որոյ անուն իւր Սանէսան կոչէր Քանզի նոցա եւ Հայոց թագաւորաց մի ազգաւորութիւն էր տոհմին բնութեան Եւ երթեալ յանդիման լինէր թագաւորին Մազքթաց իշխանին բազմութեան զօրացն Հոնաց Եւ եկաց առաջի նոցա սկսաւ քարոզել եւ աւետարանել նոցա զՔրիստոս ասել նոցա զի ծանիցեն զԱստուած Լուան եւ ընկալան զառաջինն եւ հնազանդեցան Ապա սկսան քննել զօրէնս Քրիստոսի եւ ուսան ի նմանէ զի ատելի է Աստուծոյ աւարառութիւն եւ յափշտակութիւն սպանութիւն ագահութիւն զայլազրկութիւն ցանգութիւն այլոց ստացուածոց Ապա այսպիսի իմն իրք ընդ ոտս անգանէին խափանել զնոսա ի հաւատոց անտի քանզի օտար դից ինչ կամ այլ պաշտօն արարածոց ոչ գտանէր առ նոսա կամ այլ իրք ինչ պոռնկութեան կամ յոռութեան Իսկ իբրեւ լուան զայրացան ընդ բանս նորա եւ ասեն Զի ոչ յափշտակեսցուք զի ոչ աւարեսցուք զի ոչ առցուք զայլոց եւ իւ կեցցուք այսչափ անչափ զօրաց բազմութիւնք Եւ թէպէտ բիւրաւոր բանիւք բարեօք կամէր հաճել զմիտս նոցա ոչ ինչ կամէին ունգնդիր լինել այլ ասէին ցմիմեանս Եկեալ այսպիսի բանիւք կամի ի քաջութենէ որսոյն կենաց մերոց խափանել զմեզ իսկ եթէ սմա լուիցուք եւ դարձցուք յօրէնս քրիստոնէութեան իւ կեցցուք զի ոչ յաւար հեծցուք ըստ բնութեան օրինաց սովորութեան մերոյ Այլ ասեն այս խորհուրդ թագաւորին Հայոց է զսա յղեալ առ մեզ զի այսու ուսմամբ խափանեսցէ զմեր արշականս ասպատակութեան հինի յաշխարհէն իւրմէ այլ եկայք զսա պակասեսցուք ի միջոյ եւ մեք ի Հայս արշաւեսցուք եւ աւարաւ զմեր աշխարհս լցցուք Ապա շրջեցաւ թագաւորն եւ լուաւ բանից զօրաց իւրոց եւ կալան ձի մի ամեհի կապեցին կախեցին զմանուկն Գրիգորիս զագոյ ձիոյն եւ արձակեցին ընդ ծովեզրն դաշտին հիւսիսական ծովուն մեծի արտաքոյ իւրեանց բանակին ի դաշտին Վատնայ եւ այսպէս սպանին զառաքինի քարոզն Քրիստոսի զմանուկն Գրիգորիս Եւ ապա բարձին զնա որք ընդ նմայն երթեալ էին ի գաւառէն Հաբանդայ եւ բերին ի գաւառն իւրեանց ի կողմանց Աղուանից ի սահմանս Հայոց ի Հաբանդ ի գեղն որ անուանեալ կոչի Ամարաս Եւ եղին զնա առ եկեղեցւոյն զոր շինեալ էր առաջնոյ մեծին Գրիգորի հաւուն Գրիգորիսի քահանայապետին մեծի աշխարհին Հայաստան երկրին Եւ ամ յամէ աշխարհաժողով ժողովուրդք ի մի վայր ժողովեալք կողմանցն այնոցիկ զսորա զոր տօնեն զյիշատակ քաջութեանն եւ ցնծան 
