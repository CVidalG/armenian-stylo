Հանդերձեալք հանդերձ Աստուծով սկիզբն առնել առաջիկայ շարագրութեանս զսովորականն պատմողաց խնդրել զգլուխս ութ գոլ թուով խնդրեսցուք եւ են այսոքիկ դիտաւորութիւն պիտանացուն պատճառք մակագրութեան հարազատութիւն բաժանումն գլխոցն կարգն վարդապետական յեղանակն առ ինչ մասն վերաբերումն։ Եւ ոչ եթէ աւելորդ ինչ առնելով զայսոսիկ գլուխս այլ վասն յաւժարագոյն առնելոյ զընթերցողսն։ Վասն որոյ եւ զդիտաւորութիւն խնդրեն վասն զի կարճառաւտիւք պարունակեալ ունի յինքեան զամենայն ասացուածն առաջիկայ շարագրութեանց։ Յիրաւի եւ զպիտանացուն խնդրեն վասն գիտելոյ թէ առ ինչ պէտս մտանէ առաջիկայ շարագրութեանն իրք եւս յաւժարագոյն լինի առ ի յընթեռնուլ։ Նմանապէս եւ զպատճառ մակագրութեանն խնդրեն զի թէպէտ եւ պիտի մակագրութեան ձայնակից լինել դիտաւորութեան եւ կարճառաւտիւք զնա պարունակել այլ է ուրեք որ անհաւաստի գոլով պէտս խնդրոյ բացագործէ։ Որպէս յորժամ մակագրէ Արիստոտէլ Յաղագս ստորոգութեան Յաղագս մեկնութեան Յաղագս վերլուծութեան զորս բազումք ոչ կարող գոն գիտել եթէ որպիսի ինչ դիտաւորութիւն առաջիկայ շարագրութեան նշանակեն։ Արդ վասն զի բազում անգամ որպէս ասացաք անհաւաստի գոն մակագրութիւնք վասն այսորիկ պիտանանամք խնդրոյ։ Յիրաւի եւ հարազատութիւնն խնդրի վասն զի գիտելով եթէ հարազատ է առաջիկայ շարագրածն զգիտութեան փառս ունողի վարդապետին յաւժարութեամբ ընթեռնումք վասն զի բազումք ոչ գոլով կարաւղք զճշմարիտն եւ զսուտն որոշել զպիտանացուն եւ զանպէտն լաւ համարին վասն պատուոյ եւ ճոխութեան վարդապետին յաւժարագոյնս ընթեռնուլ եւ որպէս սիրելի ինչ վարկանին զհետեւիլն կարծեաց վարդապետին։ Եւ դարձեալ վասն այսորիկ խնդրեմք զհարազատութիւն առաջիկայ շարագրութեանց վասն զի բազում անգամ եւ խորթք շարագրածութիւնք գտանին։ Եւ լինին խորթք շարագրածութիւնք ըստ չորից յեղանակաց կամ վասն հոմանունութեան եւ այս երկակի կամ վասն հոմանունութեան շարագրողաց եւ կամ վասն հոմանունութեան շարագրածաց։ Եւ վասն հոմանունութեան շարագրողաց որպէս յորժամ գտանին երկուք ոմանք հոմանուն եւ գրէ իւրաքանչիւր ոք շարագրածս ոմն Վասն հոգւոյ եւ ոմն Վասն երկնից յայնժամ վասն հոմանունութեան շարագրողացն ոչ ոք կարաւղ գոյ որոշել այլ զերկոսեան շարագրածսն միոյ առն կարծէ գոլ։ Եւ կամ վասն հոմանունութեան շարագրածութեանցն յորժամ գտանին երկուք ոմանք զանազան անուանս ունելով եւ առնեն շարագրածութիւնս վասն միոյ իրի կամ վասն հոգւոյ կամ վասն երկնից եւ յայնժամ ոչ ոք կարող գոյ որոշել կամ զնորայն սորա կարծելով կամ զսորայս նորա։ Իսկ ըստ երկրորդ յեղանակի ասին խորթք շարագրածութիւնք որ լինին ի ձեռն պատուասիրութեան այսինքն սնափառութեան։ Քանզի ոմանք անփառք եւ աներեւելիք գոլով անուամբ վարդապետութեան կամելով յարգել զիւրեանց շարագրածսն մակագրեն յիւրեանց շարագրածսն զերեւելի ուրուք զանուն վարդապետի։ Իսկ ըստ երրորդ յեղանակի լինին խորթք շարագրածք վասն ժլատութեան որպէս եղեւ առ Պիսիստրատոսիւ բռնաւորին սիկիլացւոց։ Վասն զի առ նովաւ ցնդաբար բերեցելոց հոմերականաց հագներգութեանցն կամ եղեւ նմա ժողովել զամենայն տաղս հոմերականս եւ վարձս տանողացն բազումս խոստանայր տալ։ Վասն որոյ բազումք տաղս ստեղծանելով մատուցանէին բռնաւորին որպէս թէ Հոմերոնի իցէ վասն իւրեանց շահիցն։ Իսկ ըստ չորրորդ յեղանակի լինին խորթք շարագրածք վասն բարեմտութեան աշակերտաց առ իւրեանց վարդապետսն գրեն շարագրածս ոմանս եւ մակագրեն զանուն վարդապետին որպրէս Պղատոն զՍոկրատային ի վերայ իւրոց շարագրածաց մակագրեաց եւ պիւթագորականքն զՊիւթագորին ի վերայ Ոսկի ասացելոց առակացն։ Արդ վասն խորթ շարագրածութեան յիրաւի զհարազատութիւնն խնդրեմք ամենայն առաջիկայ շարագրութեան։ Բայց տարորոշին եւ ճանաչին շարագրածք թէ խորթք իցեն թէ հարազատք ըստ նիւթոյն եւ ըստ տեսակին։ Ըստ նիւթոյն ըստ յարմարման եւ ըստ բառից զի յարմարումն եւ բառք որպէս նիւթ են շարագրութեան։ Իսկ ըստ տեսակի ըստ մտածութեան։ Յիրաւի եւ զ՚ի գլուխսն զբաժանումն խնդրեն վասն զի գիտելով զգլուխսն որպէս զմասունս դիւրապէս եւ մասանցն զբոլորն կարաւղ լինիմք գիտել։ Այլ եւ զկարգ շարագրութեանն յիրաւի խնդրեն զի մի զորս յառաջ պարտ է ընթեռնուլ ի վերջէ ընթեռնուցումք եւ շփոթեմք զկարգ շարագրութեանցն։ Այլեւ զվարդապետական յեղանակն խնդրելով բարւոք առնեն զի որպէս ուսանելոց եմք բազում են յեղանակք վարդապետութեան։ Յիրաւի եւ զառինչ մասն վերաբերութիւն խնդրեն զի մի որ ինչ ի տեսականն վերաբերիցի շարագրած զայն ի գործականն կարծիցեմք եւ որ ի գործականն զայն ի տեսականն։ 
Ուսեալք զսովորականն առ ի յասել զգլուխս եկեսցուք եւ զնոյն գլուխս եւ յառաջիկայ շարագրութեանս խնդրեսցուք։ Եւ նախ եւ առաջին յաղագս դիտաւորութեան։ Եւ պարտ է գիտել եթէ դիտաւորութիւն առաջիկայ շարագրութեանս եւ ձայնակցեալ է յոմանց եւ տարաձայնեալ։ Եւ ձայնակցեալ է վասն զի ամենեքեան խոստովանիմք եթէ յաղագս հինգ ձայնիցն պատմէ սեռի տեսակի տարբերութեան յատկի պատահման որպէս եւ ինքն իսկ յիսկզբան շարագրութեանն պատմէ։ Իսկ տարաձայնեալ է նոյն շարագրութեան դիտաւորութիւնն վասն զի ոմանք ասեն թէ վասն նոցին իսկ հինգ ձայնիցդ առնու ցուցանելով զառ ի նոցանէ պէտս եւ ոչ եթէ վասն պիտանացուաց յայլ իրս։ Իսկ այլք ասեն եթէ վասն Արիստոտէլի Ստորագրութեանցն առնու զսոսա վասն զի Արիստոտէլի Ստորոգութիւնքն վասն ամենայն գոյից վարդապետեն յորս պիտանացու լինին մեզ այսոքիկ հնգեքին ձայնքս վասն զի ի ձեռն ձայնիցս այսոցիկ յայտնին վասն այսորիկ յաղագս սոցա առնու։ Այլք ասեն վասն զի պիտանացու են մեզ հինգ ձայնքդ յամենայն իմաստասիրութիւն վասն այնորիկ առնու յաղագս դոցա։ Զի որպէս քերդողք զամենայն բան յութ մասն ժողովեցին եւ ճարտասանքն զամենայն քաղաքականսն ի տասն եւ ի չորս կացմունս յարդարեցին եւ որպէս Արիստոտէլ զամենայն գոյսս ի տասն ստորոգութիւնս եգիտ յարադրեալս նոյնպէս եւ ամենայն իմաստասիրական ձայն հնգիւք այսոքիւք գտանի յարդարեալս քանզի ամենայն իմաստասիրութեան ձայն կամ սեռ է կամ տեսակ կամ տարբերութիւն կամ յատուկ կամ պատահումն։ Եւ զի հինգ են այսոքիկ ձայնք ցուցանի ի բաժանմանէ որ ունի այսպէս եւ ըստ այսմ աւրինակի։ Ձայն երկակի է կամ յաւդեալ կամ անյաւդ յաւդեալ որպէս մարդոյ կամ անյաւդ որպէս անասնոյ եւ կամ որպէս անշնչիցն հնչմունք։ Եւ երկաքանչիւրքն դարձեալ երկակի կամ նշանական կամ աննշանական։ Յաւդեալ եւ նշանական որպէս արծուի եւ եղջերու վասն զի յաւդեալ է սիղոբայիւք եւ նշանակեն զարծուին եւ զեղջերուն։ Իսկ յաւդեալ եւ աննշանական որպէս ձիակապիկն եւ եղջերուաքաղն քանզի այսոքիկ յաւդեալ են բայց նշանակեն եւ ոչ ինչ։ Իսկ անյաւդ եւ նշանական որպէս հաջիւն շան զի թէպէտ եւ անյաւդ է նշանակէ զգալուստ մարդոյ կամ գազանի։ Իսկ անյաւդ եւ աննշանական որպէս հնչումն քարի կամ փայտի։ Արդ այսոցիկ այսպէս եղելոց իմաստասէրք ոչ վասն անյաւդ ձայնի եւ ոչ վասն յաւդեցելոյն եւ աննշանականի որպէս քերդողք առնուն ի կիր այլ զյաւդեալն եւ զնշանակեալն առնուն ի կիր։ Իսկ յաւդեալն ձայն եւ նշանական երկակի է կամ հանուր կամ մասնական մասնական որպէս Սոկրատէս հանուր որպէս մարդ ձի արծուի։ Այլ զմասնականն ձայն ոչ առնու ի կիր վասն զի անորիշք են եւ անբաւք այլ զհանրականն առնու ի կիր։ Եւ այս դարձեալ յաւդեալ եւ նշանակեալս եւ հանրականս երկակի է կամ եղուտ կամ մակեղուտ եւ ասի մակեղուտ ամենայն պատահումն որ յէութեան ունի զգոյն։ Եւ իւրաքանչիւր ոք ի սոցանէ երկակի գոլ։ Քանզի մակեղուտն երկակի գոյ կամ միոյ բնութեան պատկանի կամ բազմաց եւ եթէ բազում բնութեան պատկանի պատահումն լինի որ է երկակի անջատական եւ անանջատական անջատական որպէս նստել գործել եւ անանջատական որպէս արծռունկն պնչատ որ բազում բնութեանց պատկանին։ Իսկ եթէ միոյ բնութեան պատկանի յատուկ լինի որ է մակեղուտ որպէս յորժամ մարդոյ ասեմք յատուկ գոլ զծիծաղականն։ Ասի դարձեալ եւ եղուտն երկակի քանզի կամ միոյ բնութեան պատկանի կամ բազմաց։ Եւ եթէ բազում բնութեանց պատկանաւորի կամ ի զինչէումն ստորոգի եւ լինի սեռ քանզի հարցեալ զինչ է մարդ կենդանի պատասխանեմք որ բազում բնութեանց պատկանաւորի։ Եւ կամ ի ներ որպիսումն ստորոգի եւ լինի տարբերութիւն քանզի հարցեալ թէ որպիսի ինչ է մարդ զտարբերութիւնն պատասխանեմք բանական եւ այս բազում բնութեանց պատկանի։ Եւ կամ դարձեալ ի ներ զինչէումն ստորոգի եւ լինի տեսակ քանզի հարցեալք թէ զինչ է Սոկրատէս ասեմք թէ մարդ զտեսակն պատասխանատրեմք որ միում բնութեան պատկանաւորի քանզի միայն մարդ ասի մարդ։ Եւ կամ ի ներ որպիսէումն ստորոգի եւ լինի եղուտ յատուկ որպէս յորժամ հարցեալք որպիսի ինչ է մարդ պատասխանեմք մտաց եւ մակացութեան ընդունակ որ է յատուկ մարդոյ։ Արդ հինգ ելոց ձայնից որպէս ցուցաք ի բաժանմանէ այս ինքն սեռ տեսակ տարբերութիւն յատուկ պատահումն հինգ են եւ յեղանակ ստորոգութեանց որ յետ այսոցիկ ձայնից բերին եթէ է զինչ է որպիսի ինչ է վասն էր եւ առ որպիսի ինչ ունի։ Արդ սեռ եւ տեսակ ի ներ զինչէումն ստորոգին իսկ տարբերութիւն եւ եղուտ յատուկն ի ներ որպիսինչէումն ստորոգին։ Իսկ մակեղուտ յատուկն եւ անանջատական պատահումն նմանապէս յորպիսիինչէումն իսկ անջատական պատահումն ի զիարդէումն։ Եւ պարտ է գիտել թէ զինչ եղուտն եւ զինչ մակեղուտն։ Եւ եղուտ է որ առընթեր գոլով գոյացուցանէ եւ ոչ գոլով ապականէ որպէս բանականն եւ մակեղուտ է որ ոչ գոլով ոչ ապականէ եւ գոլով ոչ գոյացուցանէ որպէս սեաւն սպիտակն։ 
Ուսեալք զդիտաւորութիւն եւ զպիտանացու առաջիկայ շարագրութեանս ասասցուք եւ զպատճառ մակագրութեանն։ Եւ գիտելի է զի մակագրեալ է առաջիկայ շարագրութիւնս Պորփիւրի ներածութիւն Պորփիւրի Փիւնիկեցւոյ աշակերտի Պղոտինի Լիկոպաւլսեցւոյ։ Իսկ Լիկոպաւլիս յԵգիպտոս է վասն որոյ ասացեալ է եթէ ոչ յոքունս եգիպտացիս բայց յորժամ ծնանի մեծ ծնանի։ Վասն որոյ ասէ Պորփիւրիոս եթէ Պղոտինոս մերային քատակեալ գոյր ամաչեցեալ եթէ զիարդ արդեաւք ի մարմնում իցէ եւ կամեցելոյ ոմանց յարուցանել նմա պատկեր արգել ասելով Շատ է ինձ որ ի բնութենէս գոյ ստուերակերպութիւն այլ ոչ ստուերակերպումս ստուերակերպ կանգնել։ Ուսեալք յաղագս Պորփիւրի թէ ուստի ուստի Յամղիքոս յաղագս որոց ասաց Պիւթիա թէ աստուածային Ասորին եւ բազմուսումն Փիւնիկեցին։ Բազմուսումն փիւնիկեցի զՊորփիւրիոս ասելով եւ աստուածային ասորի զՅամղիքոս վասն զի աստուածաբանութեամբ միշտ պարապէր։ Իսկ Ներածութիւն մակագրեցաւ վասն զի նա է որ ի ներքս ածէ զմեզ յամենայն իմաստասիրութիւն քանզի ուսուցանէ յաղագս հինգ ձայնիցն սեռի տեսակի տարբերութեան յատկի պատահման յորս ամենայն իմաստասիրութեան բարբառք վերաբերին։ Եւ յիրաւի Ներածութիւն գրեցաւ եւ ոչ Յաղագս ներածութեան զի Ներածութիւնն իսկապէս ինքն իսկ զիրն նշանակէ իսկ Յաղագս ներածութեան որպէս թէ այլ ինչ իր յաղագս նորա պատմէ։ Եկեսցուք եւ ի հարազատն։ Եւ գիտելի է եթէ ի բազում իրաց ցուցանի հարազատ առաջիկայ շարագրութիւն Պորփիւրի։ Նախ եւ առաջին անդուստ իսկ ի նախերգանէն յորում գրեալ է Ելոյր հարկաւորի Քրիսաւորիէ։ Իսկ Քրիսաւորիս հիպատոս էր ի Հռոմ որում զառաջիկայ շարագրութիւնս առձայնեաց զորոյ յիշատակէ եւ յայլս իւր շարագրութիւնս։ Եւ երկրորդ վասն զի հոգ տանի հաւաստութեան որ է առանձին Պորփիւրի վասն զի գրելոց յեղանակաց հաւաստութեան որպէս ուսանելոց եմք ի նախերգանի նորին շարագրութեան դա ինքն Պորփիւրիոս ամենայն հաւաստութեամբ հոգ տանի։ Ընդ այսոսիկ եւ հարազատդ։ Ընդ որս ասասցուք եւ զդասաւորութիւն նորին շարագրութեան։ Եւ գիտելի է զի Ստորոգութիւնքն Արիստոտէլի պիտոյ են մեզ յամենայն իմաստասիրութիւն։ Իսկ Ներածութիւնքս Պորփիւրի պիտանանան մեզ ի Ստորոգութիւնքն Արիստոտէլի որպէս ի պիտանացումն ուսաք։ Ապա ուրեմն պարտ է զառաջիկայ շարագրութիւնս Արիստոտէլի շարագրութեանցն նախադասել։ Յետ որոյ ասասցուք զ՚ի գլուխսն բաժանումն։ Եւ գիտելի է զի յերկուս գլուխս բաժանի առաջիկայ շարագրութիւնս յառաջնումն ուսուցանէ զմեզ եթէ զինչ իւրաքանչիւր ոք է ի հինգ բարբառոցդ իսկ յերկրորդումն զհաղորդութիւն դոցա առ միմեանս եւ զզանազանութիւնս։ Ասասցուք եւ զվարդապետական յեղանակն։ Եւ գիտելի է եթէ չորից ելոց վարդապետական յեղանակաց զչորեսինն ի կիր արկանէ եւ բաժանականին յորժամ բաժանէ զհինգ բարբառսդ եւ սահմանականին յորժամ սահմանէ զնոսա եւ ապացուցականին յորժամ ցուցանէ զիւրաքանչիւր ոք ի նոցանէ։ Այլ եւ զվերլուծականն արկանէ ի կիր յորժամ զիւրաքանչիւր բարբառոյ ստորադրութիւն ի բառս լուծանէ եւ հաւաստեցուցանէ զիւրաքանչիւր ոք ի բառից։ Յետ որոյ ասասցուք եթէ յինչ մասն իմաստասիրութեան վերաբերի առաջիկայ շարագրութիւնս։ Եւ գիտելի է թէ ի բանական մասն իմաստասիրութեան վերաբերի առաջիկայ շարագրութիւնս։ Իսկ բանականն եթէ մասն է իմաստասիրութեան եւ եթէ գործի ի Ստորոգութիւնս Արիստոտէլի ուսցուք։ 
Ելոյր հարկաւորի Քրիսաւորի է։ Յանկումն ունելով նախերգանաց յիրաւի կարծեցեալ քանզի ամենայն ինչ յանկումն ունել բնաւորեցան որք ըստ մեզս են բայց միայն յառաքինութեանց փութապէս զառաջիկայ հանդէս զգեցցուք եւ եկեալք ի նոյն ինքն ի Ներածութեանն պատմութիւն որ անդուստ իսկ ի սկզբանն զերիս զայսոսիկ աւանդեաց զդիտաւորութիւնն զպիտանացուն զվարդապետական յեղանակն։ Եւ երկաքանչիւրոցս այսոցիկ առ ինքն յարաքարշելով դիտաւորութեանն ասեմ եւ պիտանացուին զընդմէջ ճանապարհ ունելով Պորփիւրիոս խառնեաց զերկաքանչիւրսդ զդիտաւորութիւն եւ զպիտանացուն եւ յերկուս բաժանեալ զպիտանացուն ի մէջ նոցին եդ զդիտաւորութիւն։ Եւ ասի դիտաւորութիւն յարաքարշել զմեզ առ ինքն վասն զի ըստ Պղատոնի մի է սկիզբն ճշմարիտ խորհելոյ գիտել յաղագս ոյր է մտածութիւնն ապա թէ ոչ հարկ է յամենայնէն վրիպել քանզի որ զդիտաւորութիւն առաջիկայ շարագրութեանն անգիտանայ եւ ոչ ասացելոցն այնպիսին հետեւիլ կարող գոյ։ Իսկ պիտանացուն ասի յարաքարշել զմեզ առ ինքն վասն զի գտանելով զպիտանացուն առաջիկայ շարագրութեան սքանչանամք։ Իսկ սքանչանք սկիզբն են իմաստասիրութեան։ Եւ զի սքանչանք սկիզբն են իմաստասիրութեան աստուստ պարտ է գիտել վասն զի թէ ոչ սքանչանայ ոք եւ ոչ ի խնդիր անկանի եւ ոչ իմաստասիրէ որգոն յորժամ տեսանելով ոք զծիածանդ եւ ոչ սքանչանայ եթէ զինչ իցէ եւ ուստի բաղկանայցեն խառնուածք նորին երփն երփն գունոցն ոչ անկանի ի խնդիր եթէ սքանչանայ ապա եւ ի խնդիր անկանի ապա եւ իմաստասիրել ձեռնարկէ։ Ապա ուրեմն պարտ է ի պիտանացուէն սկիզբն առնել վասն զի որպէս ասացաք ի ձեռն սքանչման նա է սկիզբն իմաստասիրութեան։ Արդ երկաքանչիւրոցս այսոցիկ զմեզ առ ինքն յարաքարշելով դիտաւորութեանն եւ պիտանացուին զընդմէջ ճանապարհն ունելով Պորփիւրիոս խառնեաց զերկոսին։ Եւ եռակի ելոյ պիտանացուին նախ դնէ զառաջին մասն պիտանացուին ասելով թէ եւ յառ՚ս Արիստոտէլի ստորոգութեանցն վարդապետութիւն։ Եւ յետ առաջին մասին պիտանացուին ի վերայ ածէ զգիտելն եթէ զինչ է սեռ եւ զինչ տարբերութիւն զինչ տեսակ զինչ յատուկ զինչ պատահումն որ է դիտաւորութիւն այս ինքն եթէ յաղագս հնգիցս այսոցիկ է դիտաւորութիւն։ Իսկ ասելն թէ ի սահմանացն բացատրութիւն եւ ամենեւին յաղագս բաժանման եւ ապացուցութեան զերրորդ մասն պիտանացուին ուսուցանէ եթէ եւ ի տրամաբանական հնարս պիտանացու գոյ։ Իսկ ասելովն զեւն շաղկապ թէ եւ յԱրիստոտէլի ստորոգութեանցն վարդապետութիւն յայտ արար թէ ոչ միայն առ ի գիտել զԱրիստոտէլի ստորոգութիւնսն պիտանացու է այլ եւ յամենայն իմաստասիրութիւն որ է երկրորդ մասն պիտանացուին։ Դարձեալ ասելն թէ եւ ի սահմանացն բացատրութիւն ոչ միայն զերրորդ մասն պիտանացուին յայտ արար այլ եւ զվարդապետական յեղանակն վասն զի ամենայն վարդապետական յեղանակ ըստ չորից տրամաբանական հնարից եղանի։ Բայց խնդրելի է թէ զի նախ զսեռ դասեաց երկրորդ զտարբերութիւն երրորդ զտեսակ չորրորդ զյատուկ հինգերորդ զպատահումն։ Բայց յառաջ քան զայս ասասցուք թէ յէակացն ոմանք մասնականք են եւ ոմանք հանուրք։ Արդ մասնականացն եւ ենթալուսնեացն ոչ ինչ միշտ եւ նոյնպէս բնաւորեցան գոլ իսկ հանրականքն միշտ եւ նոյնպէս բնաւորեցան գոլ։ Իսկ արդ զայս գիտելով իմաստասիրութիւն ըստ նմանութեան բնութեան զհանրականաւք եղանի որք միշտ եւ նոյնպէս բնաւորեցան գոլ։ Իսկ մասնականքն որ կոչին անհատք ոչ գոլով միշտ եւ նոյնպէս վասն այնորիկ ոչ նոքաւք բաղկանայ իմաստասիրութիւն։ Եւ ասին մասնականք Սոկրատէս Պղատոն Ալկիպիադ որք եւ անհատք կոչին։ Իսկ անհատք կոչին վասն զի բաժանելով ոչ կարեն պահել զառաջին տեսակն քանզի որպէս բոլոր ի մասունս բաժանի զի ամենայն բոլոր ի մասունս բաժանելով ոչ պահէ զառաջին տեսակն։ Արդ վասն զի ընդհանրականքն պատուականագոյնք են որպէս միշտ եւ նոյնպէս գոլով վասն այսորիկ նախ եւ առաջին զսեռ դասեաց Պորփիւրիոս որպէս ընդհանրական քան զտարբերութիւն եւ զտեսակ։ Քանզի որ ինչ բանական է որ է տարբերութիւն նա եւ կենդանի է որ է սեռ այլ ոչ որ ինչ կենդանի նա եւ բանական։ Արդ վասն զի ընդհանրականագոյն է սեռ քան զտարբերութիւն եւ վասն նորին եւ պատուականագոյն վասն այսորիկ նախադասեցաւ։ Իսկ զտարբերութիւն նախադասեաց տեսակի վասն նորին պատճառի զի տարբերութիւն հանրականագոյն է քան զտեսակ վասն զի որ ինչ մարդ է որ է տեսակ նա եւ բանական որ է տարբերութիւն այլ ոչ որ ինչ բանական նա եւ մարդ։ Վասն այսորիկ նախադասեցաւ տարբերութիւն քան զտեսակ։ Իսկ զտեսակն նախադասեաց յատկի եւ պատահման վասն զի տեսակ եղուտ է իսկ յատուկ եւ պատահումն մակեղուտ եւ պատուականագոյն է եղուտն քան զմակեղուտն։ Վասն որոյ տարակուսեն ոմանք ասելով թէ եւ յատուկ է ուրեք որ գտանի եղուտ որպէս մտաց եւ հանճարոյ ընդունակ վասն էր նախադասեաց զտեսակն քան զեղուտ յատուկն։ Զայս տարակուսութիւն լուծանելով ասեմք թէ վասն զի տեսակ հանապազ եղուտ է իսկ ոչ հանապազ եղուտ է յատուկն այլ եւ մակեղուտ վասն այսորիկ նախադասեաց զհանապազ եղուտն ոչ հանապազ եղտին։ Իսկ զյատուկն նախադասեաց պատահման վասն զի յատուկ է ուրեք զի եղուտ գտանի որպէս մտաց եւ հանճարոյ ընդունակն իսկ պատահումն հանապազ մակեղուտ։ Արդ այսոքիկ եւ վասն դասաւորութեան հինգ բարբառոցդ։ Եւ դարձեալ ըստ այլ յեղանակի նախադասի յատուկ պատահման թէպէտ եւ պատահումն հանրականագոյն է վասն զի յատուկն անդրադարձի առ այն որոյ է յատուկ որգոն որ ինչ մարդ նա ծիծաղական եւ որ ինչ ծիծաղական նա եւ մարդ։ Իսկ պատահումն ոչ անդրադարձի քանզի որ ինչ ագռաւ նա եւ սեաւ այլ ոչ որ ինչ սեաւ նա ագռաւ։ 
Գոլով կարեւոր Քրիսաւորիէ։ Աստուստ տարակուսեն ոմանք թէ ընդէր զգոլն կարեւորին նախադասեաց։ Առ որս ասեմք թէ վասն զի պարտ է սկիզբն ի հանրականագունիցն առնել զնոյն խորհելով եւ Պորփիւրիոս ի գոյէն սկիզբն արար իսկ կարեւորն բազմապատկաբար ասի։ Եւ պարտ է գիտել եթէ երկուք այսոքիկ յարակայանան միմեանց բարին եւ պիտանացուն։ Իսկ պիտանացուն բաժանի յերկուս ի հոմանուն բարին եւ ի կարեւորն եւ բարի այն է որ վասն ինքեան է ընտրելի որգոն բարեպաշտութիւն բարերջանկութիւն։ Իսկ հոմանունն որ հակորոշի կարեւորին որ առընթեր գոլով ոչ գոյացուցանէ եւ ոչ գոլով ոչ ապականէ որպէս այսպիսի ինչ եւ կամ այնպիսի հանդերձ կայճն եւ այծենակաճն։ Իսկ կարեւոր է որ առընթեր գոլով գոյացուցանէ եւ ոչ գոլով ապականէ։ Արդ այսպիսի կարեւոր վեցաբար ասի գոլ կամ որպէս նիւթ որպէս նաւակառուցի տախտակք եւ բրտին կաւ կամ որպէս զանազանութիւն որպէս յորժամ ասեմք կարեւոր գոլ մարդոյ զբանականն կամ բռնութեամբ որպէս յորժամ ասեմք կարեւորապէս որ ընդ մէջն կտրի վախճանի այս ինքն հարկաւորապէս եւ կամ որպէս հետեւիլն յորժամ ասեմք եթէ կարեւորապէս հետեւի առաջարկութեանցն եզրակացութիւնն։ Բայց ասի կարեւոր եւ որ վասն իւր փախչելի է բայց վասն այլոյ ընտրելի որպէս երակահատն քանզի նշտրակն վասն իւր ինքեան փախչելի է վասն զի ցաւեցուցանէ իսկ վասն առողջութեան ընտրելի։ Ասի կարեւոր եւ որ վասն իւր եւ վասն այլոյ ընտրելի է որպէս զառողջութիւնս քանզի առողջութիւն վասն իւր ընտրելի է եւ վասն այլոյ այս ինքն վասն անձնաւորական ներգործութեանցն քանզի ոչ երբէք կանխեն առ ի յազդել անձնաւորական ներգործութիւնքն առանց առողջութեան։ Արդ ըստ այսմ վերջին նշանակութեանս կարեւոր ասի գոլ եւ առաջիկայ շարագրութիւնս կարեւոր քանզի եւ վասն իւր է կարեւոր առ ի գիտել մեզ զիւրաքանչիւր ոք ի հինգ բարբառոցդ եւ վասն այլոց է ընտրելի վասն Արիստոտէլի Ստորոգութեանցն եւ վասն ամենայն իմաստասիրութեան։ Քրիսաւորիէ։ Գիտեմք զՔրիսաւորիէ հիպատոս ի Հռոմ բարեկամ Պորփիւրի առ որ զառաջիկայ շարագրութիւնս առձայնեաց։ Առ ի յԱրիստոտէլի ստորոգութեանցն վարդապետութիւն։ Աստանաւր զերկակի պիտանացուն ցուցանէ ըստ հաւաստոյն եւ ըստ անհաւաստոյն ըստ հաւաստոյն ի ձեռն ասելոյն թէ ի ստորոգութիւնսն Արիստոտէլի իսկ ըստ անհաւաստոյն ըստ որում զեւն շաղկապ դնէ արտաքուստ յայտնէ զամենայն իմաստասիրութիւն։ Գիտել զինչ սեռ զինչ տարբերութիւն զինչ տեսակ զինչ յատուկ եւ զինչ պատահումն։ Աստուստ զդիտաւորութիւն առաջիկայ շարագրութեանս յայտնէ։ Համառաւտ քեզ ընձեռնութիւն առնելով։ Աստուստ զեղանակ վարդապետութեանն յայտնէ ասելով եթէ դաժանագունից տեսութեանցն ոչ կամիմ կաճառակից լինել վասն զի յայսցանէ անհաւաստութիւն լինի։ Եւ որովհետեւ զանհաւաստութիւն յիշեցաք բեր այսուհետեւ ասասցուք թէ ըստ քանի յեղանակաց լինի անհաւաստութիւն։ Արդ լինի անհաւաստութիւն կամ ի բառիցն կամ ի տեսութեանցն եւ ի տեսութեանցն որպէս Հերակլիտեանք ասացուածք քանզի այսոքիկ ասացուածք խորագոյնք եւ դժուարագոյնք գոլով վասն որոյ ասացեալ է խորագունի պիտանանայ լուղորդի։ Իսկ ի բառիցն երկակի լինի անհաւաստութիւն կամ երկայնութեամբ աւաչոյն որպէս Գալինայինք ասացուածքն զի թէպէտ եւ դիւրաւաչք գոն սակայն վասն երկայնութեանն անհաւաստութիւն ի ներքս անկանի։ Եւ կամ վասն որակութեան բառիցն որպէս Արիստոգինէականքն քանզի անդ հեշտացաւ եւ ներհամետացեալ ասէ արդ եթէ որպիսի ինչ հեշտացաւն եւ ներհամետացեալոչ գիտեմք։ Եւ զի զայսոսիկ այլուստ ձեռնարկեմք ցուցանել եւ ոչ ի մերոց առաջնորդապետաց եւ վերակացուաց իմաստասիրութեան ի Պղատոնէ ասեմ եւ յԱրիստոտէլէ քանզի ի սոցանէ ոմն ըստ յարմարաբանութեան ախորժեաց առնել զանհաւաստութիւն իսկ ոմն ըստ տեսութեան։ Քանզի արիստոտէլականքն տեսաւորութիւնք դիւրք են իսկ յարմարաբանութիւնն դժուարապատում քանզի եթէ ոք իմանայ զինչ է ներաւարտ ունակութիւն եւ քանակ զաւրութեամբ հեշտ եւ դիւրալուր երեւին ասացուածք իսկ յարմարաբանութիւնքն են դժուարք։ Իսկ պղատոնականքն տեսաւորութիւնք ամենեւին խորինք եւ դժուարք իսկ յարմարաբանութիւնքն դիւր եւ ճոխ զի պղատոնական տեսաւորութիւնքդ դժուարք եւ խորինք եւ յամենայն կարծիս հուպ անկեալք եւ զի այս այսպէս գոյ յայտ է զի ամենայն մեկնող ըստ իւրում կարծեաց ձեւացուցանէ։ Բայց եթէ զի ախորժեցին առնել զանհաստութիւն կատարելապէս ի Ստորոգութիւնսն Արիստոտէլի ուսանելոց եմք։ Համառաւտ քեզ ընձեռութիւն առնելով։ Տեսանես թէ որպէս ամենայն ուրեք զհաւաստութիւն կամի պահել զի ասելովն համառաւտ յայտ արար թէ ի ձեռն երկայն յարմարաբանութեան ոչ առնեմ անհաւաստութիւն։ Փորձեցայց։ Ոմանք մեղադրեն իմաստասիրիս եթէ զի ասաց փորձեցայց քանզի աւտար է այս իմաստասիրաց երկբայաբար ասել ինչ։ Վասն որոյ ասեմք եթէ զփորձեցայցն ասելով ոչ եթէ վասն զի երկբայաբար ասելոց է այլ չափաւորեալ ունելով զինքն որ մանաւանդ վայել է իմաստասիրութեան։ Եւ դարձեալ վասն զի Քրիսաւորիէս այր գոլով զաւրավար եւ ի զաւրավարութեան իրս պարապեալ եւ ոչ գոլով ամենեւին հմուտ իմաստասիրական բանից վասն այսորիկ ասաց Փորձեցայց եթէ ըստ քում կարողութեան ասել եւ հասուցանել։ Իբր ներածութեան յեղանակի։ Եւ աստուստ եւս փախչի ի յանհաւաստութենէ քանզի ասելն իբր ներածութեան յեղանակի յայտ արար եթէ ըստ որակութեան բառիցն ոչ առնեմ անհաւաստի վասն զի ներածութիւնք ոչ կամին բերել յինքեանս զդժուարութիւն բառից։ Զառ ծերունեացն անցանել բանիւ։ Զհետեւիլն իմաստասիրաց պահեաց աստանաւր ոչ իւր առնել զայլոյ ասացուածս քանզի ասէ եթէ ոչ զիմ ասեմ այլ զոր ինչ ի հնոցն շահեցայ։ Ի խորագունիցն ի բաց կալ ի խնդրոյ եւ պարզագունիցն չափաւորապէս հանդիպել այս ինքն թէ խորագոյնս ասել ըստ տեսութեան ոչ կամիմ։ Արդ աստէն իսկ վաղվաղակի։ Ըստ իւրում խոստմանն գնալով ամենայն ուրեք իմաստասէրս հոգ տանի հաւաստոյն քանզի ասէ եթէ խորագոյնս կարող գոմ ասել վասն հինգ այսոցիկ բարբառոցս եթէ են եւ եթէ ոչ են եթէ ի մակամտածութեան միայն են եթէ ենթակայացեալք։ Եւ եթէ զինչ է մակամտածութիւն ասասցուք։ Մակամտածութիւն է որոյ լինելութիւնն մեր տրամախոհութիւնս է եւ ապականութիւն մեր մոռացումն։ Որգոն յորժամ մակամտածէ ոք յիւրում տրամախոհութեանն զեղջերուաքաղն զոր բնութիւն ոչ եստեղծ այլ մեր մակամտածութիւն բռնադատեալ բնութիւն իմացաւ կենդանի ինչ յեղջերուէ եւ ի քաղէ զոր բնութիւն ոչ գիտէ զոր յիշելով ի մակամտածութեան լինելութիւն առնէ իսկ մոռանալով ապականութիւն։ Իսկ ենթակայացեալ ասեմք զոր բնութիւն եստեղծ եւ գիտէ որպէս մարդ ձի արծուի որք ոչ ունին զլինելութիւն ի մակամտածութեան։ Արդ բարւոք ասաց եթէ ոչ խնդրեմք եթէ են հինգ բարբառքդ եթէ չեն զի մի ի խորագոյնս քննութեան մտից։ Եւ զի մի ոք ասիցէ եւ տարակուսեսցի եթէ զինչ պէտք էին այսպիսի խնդրոց միթէ երկբայութիւն ինչ է յաղագս գոլոյ կամ ոչ գոլոյ հինգ բարբառոցդ ասեմք եթէ երկբայութիւն էր ոմանց առ ի հնոցն որպէս Անտիսթենեայ։ Քանզի ասէր Անտիսթենէս Մարդ տեսանեմ մարդութիւն ոչ ձի տեսանեմ ձիութիւն ոչ արջառ տեսանեմ արջառութիւն ոչ։ Զայս ասէր յայտ առնելով թէ մասնաւորքս եւ զգալիքս են իսկ ընդհանուրքն եւ իմանալիքն չեն զոր յանդիմանելով ասեմք եթէ ոչ ամենայն ինչ յէիցն ընդ զգայութեամբ անկանի։ Զի եթէ որք ընդ զգայութեամբ անկանին նոքա միայն են գոյք ապա վասն զի աստուածայինն եւ միտք եւ հոգի ոչ անկանին ընդ զգայութեամբ ապա ուրեմն ոչ են գոյք։ Նա եւ պարտիմք իսկ ոչ զգայութեանցդ հաւատալ վասն զի ոչ ճշմարտեն ահաւասիկ արեգակն բազմապատիկ մեծ գոլով քան զերկիր թզաչափաբար տեսանի եւ զղեկ նաւի ի ջուր բեկեալ տեսանեն զգայութիւնք։ Արդ ցուցեալք եթէ անիրաւաբար ի բաց բառնայ Անտիսթենէս զընդհանրականսն ասասցուք եթէ զինչ է ընդհանուր։ Ընդհանուր է մի թուով ըստ տեսակի ի բազմաց ընկալեալ արդ մի թուով ասացաք վասն զի մի ինչ է իսկ վասն զի եւ նիւթ մի ինչ է առադրեցաք զըստ տեսակին։ Վասն զի նիւթ թէպէտ մի ինչ է այլ ոչ ըստ տեսակի եւ զի ոչ ընդհանրական ինչ է նիւթ եւ ոչ մասնական կատարելապէս հանդերձ աստուծով ի Բնաբանութիւնսն Արիստոտէլի ուսցուք։ Իսկ ի բազմաց ընկալեալ ասացաք վասն զի մի գոլով ի բազումս տեսանի։ Եւ եթէ զիարդ մի գոլով ի բազումս տեսանի ասասցուք։ Անհատքն ամենայն իրաւք հաղորդին միմեանց կամ ըստ նոյնին կամ ըստ նմանին որգոն Սոկրատէս Ալկիպիադ Պղատոն բայց եթէ ըստ իրի միում հաղորդին միմեանց։ Արդ կամ ըստ նոյնին ումեք հաղորդին կամ ըստ նմանին։ Արդ եթէ ըստ նոյնին գտաք զխնդրելին եթէ մի է ըստ տեսակին ի բազմաց ընկալեալ։ Իսկ եթէ ըստ նմանին հաղորդին կամ ըստ միոյ եւ կամ ըստ բազմաց։ Արդ եթէ ըստ միոյ նոյնպէս գտաք զխնդրելին իսկ եթէ ըստ բազմաց դարձեալ բազումքն կամ ըստ միոյ հաղորդին կամ ըստ բազմաց։ Եւ վասն զի այս յանհունս եւ ոչ ինչ է որ յանհունս է ապա ուրեմն հարկ է բազմացն ըստ միոյ ումեք հաղորդիլ։ Արդ բարւոք ուրեմն բացատրեցաւ սահման հանրականին մի գոլ ըստ տեսակին կամ որպէս կենդանին կամ որպէս շնչական։ 
Աղբիւր հաւաստութեան ցուցեր զշարագրութիւնդ քո ով Պորփիւրիէ ամենայն ուրեք խնամելով ի նորագոյնսն քանզի ասես կարող գոլ զքեզ ինքն կամ ի սոսկ մտածութեանց գոլ յառաջիկայս որպէս կարծեցին գոլ շնականքն եւ կամ ենթակայացեալք խնդրել եւ քննել։ Այլ եւ եթէ խոստովանաբար գոն ենթակայացեալք ասես կարող գոլ կարի յոյժ խորագունաբար եւ բարձրաբար յաղագս նոցա խնդրել։ Քանզի յենթակայեցելոցն ոմանք անմարմինք են եւ ոմանք եռակի տրամակայեալք եւ կարող գոյիր յաղագս այսոցիկ թէ մարմինք են եւ եթէ անմարմինք են խնդրել քանզի եւ կարեւոր գոյ յաղագս այսոցիկ խնդիր։ Եւ յայտ յայնցանէ է վասն զի ստոյիկեանքն զամենայն ինչ մարմին ենթառնեն արք երկրածինք եւ սերմանեալք ի կաղնոյ եւ ի վիմէ ըստ քերթութեանն որք եւ ոչ զիմաստասիրութեանն առկոչութիւն արժանիք էին ընդունել եթէ ոչ մեծաբանութեամբ անուամբ զնա զարդարեալ էր։ Քանզի ասեն զիմաստասէրն միայն հարուստ միայն թագաւոր միայն բարեբախտ։ Միայն փարթամ վասն զի իւրովքն միայն շատանայ եւ այլոց պէտս ոչ ունի քանզի այս է փարթամին ոչ այլ ումեք պէտս ունել թէպէտ եւ առաջիկայ ժամանակս զայսոսիկ խորթացոյց յանկումն շահելոյն ոչ ունել փարթամաց։ Միայն թագաւոր վասն զի զպատերազմաւղսն հնազանդեցուցանէ որ միայնոյ է թագաւորի։ Միայն բարեբախտ վասն զի որոյ բաղձայն եւ հասանաւղ գոյ եւ որոյ հասանող գոյ նմին եւ բաղձայ քանզի բաղձայ միշտ առաքինութեանց որոյ եւ հասանել կարաւղ գոյ։ Այլ սոքա երկաքանչիւրովքս պերճացեալք ըստ գիտութեան երկրաքարշ եւ գձուձ ասելով զամենայն գոյսս մարմին ըստ որոց աստուածայինն նրբաբար մարմին գոլով ընդ ամենայնն թափանցեալք քանզի այս է նոցա պարկեշտագոյնն։ Իսկ ըստ կենցաղավարութեան առաւելեալ ասելով զիմաստասէրն միայն թագաւոր միայն փարթամ։ Արդ վասն զի այսպիսի խնդիրք եւ երկբայութիւն ի հնոցն եղեն յարիստոտէլականաց եւ ի պղատոնականաց ասելով թէ ոմանք անմարմինք են եւ ոմանք եռակի տրամակացեալք իսկ ստոյիկեանքն զամենայն էակսս մարմին կարծելով բեր ըստ սովորական վարդապետութեանն զհինգ բարբառսդ ցուցցուք անմարմին ըստ չորից այսոցիկ յեղանակաց։ Նախ եւ առաջին մարմին ի մեծամեծսն եւ փոքունս ոչ նոյնաբար յայսոցիկ ունի որզան փղի եւ մրջման ոչ նոյն մեծութիւն գլխոյ տեսանի եւ ոչ Էանտեայ եւ Տիդեայ նոյն բազուկ տեսանի։ Իսկ սեռ եւ տարբերութիւն եւ տեսակ եւ այլք ի բարբառոցն նոյնաբար տեսանին յընդունաւղսն քանզի ոչ ոք ասէ եթէ սա առաւել կենդանի է քան զնա կամ Էաս առաւել մարդութիւն ունի քան զՏիւդէս։ Ապա ուրեմն յայտ է թէ անմարմինք են։ Ուստի յայտ եղեւ թէ եւ բաղազանութիւնքն անմարմինք են զինչ են բաղազանութիւնքն կրկնապատիկն առ կէսն եւ կիսոյն առ կրկնապատիկն։ Երկրորդ ոչ երբէք մարմին բոլորն որպէս բոլոր յամենեցունց ունականայ որգոն ի սափորոյ գիւնոյ եթէ առնուցուս զկէսն ոչ բոլոր սափորն որպէս բոլոր ի կիսումն տեսանի իսկ սեռ եւ տեսակ յամենեսեան բոլոր որպէս բոլոր տեսանի քանզի մարդութիւն բոլորն որպէս բոլոր տեսանի յիս եւ յայլում նոյնպէս եւ կենդանին յայտ է թէ անմարմինք են։ Աստուստ յայտ եղեւ թէ եւ ձայն անմարմին է զի բոլորն որպէս բոլոր յամենեսեան տեսանի։ Երրորդ առ այսոքիւք ամենայն մարմին մարմնում առադրելով աճումն առընդունողին լինի յաւելուածն որգոն եթէ կապիճ մի գինի զեղցեն յայլ գինի կրկնապատիկ լինի ընկալեալն։ Իսկ սեռ եւ տեսակ եւ այլքն ամենայն առադրեալ Սոկրատումն ոչ ինչ յաւելուն յայտ է թէ անմարմինք են։ Չորրորդ առ այսոքիւք ոչ երբէք նոյն մարմին ի նոյն ժամանակում ի բազումս տեսանի զի թէպէտ եւ նմանն տեսանի այլ ոչ նոյն։ Իսկ սեռ եւ տեսակ նոյնք ի նոյնում ժամանակի ի բազումս տեսանին յայտ է թէ անմարմինք են։ Ուստի եւ ուսանիմք թէ եւ անտեսակ նիւթ անմարմին է։ 
Եւ բազում գովութեանց արժանի է իմաստասէրս վասն հաւաստութեան առաջիկայ շարագրութեանս քանզի ասէ թէպէտ եւ անմարմինս գոլ զդոսա ի խնդրոց եւ ի քննութեանց գտաք սակայն կարող գոյ եւ այլապէս ի խորագոյն խնդիրս անկանել եւ ասել թէ նախ քան զբազումս են եւ թէ ի բազումս եւ ի վերայ բազմաց։ Եւ է նախ քան զբազումս որ զպատճառսն ունի առ ի յԱստուծոյ արարչութենէն։ Իսկ ի բազումս է որ ի նիւթում տեսանի։ Իսկ ի վերայ բազմաց է որ ի գիտութիւն մեր տրամախոհութեանս գոյ։ Եւ վասն զի դժուարիմանալիք են ասացեալքդ յարացուցիւ հաւաստեսցուք զնոյնս։ Եղիցի ոսկի մատանի զքաջի ուրուք ունելով զտպաւորութիւն եւ զսա դարձեալ ի բազում մոմս տպաւորեալ եւ ոմն մի զայսոսիկ զտպաւորութիւնս տեսեալ եւ յիւրում ի միտսն զամենայն տպաւորութիւնսն խորհելով։ Արդ ասի մատանին նախ քան զբազումս քանզի նա նախ է քան զտպաւորութիւնսն որ ի մոմսն իսկ տպաւորութիւնքն որ ի մոմսն եղեն ի բազումս ասին գոլ իսկ զտեսեալ զտպաւորութիւնսն եւ յիւրում միտսն խորհեալ ի վերայ բազմաց ասի։ Արդ վասն զի ցուցաք ի տարացուցէդ թէ զինչ է ասացեալդ բեր եւ որ ինչ յաղագս այսոցիկ տարաձայնութիւն է Պղատոնի եւ Արիստոտէլի ասասցուք եւ ի վերջոյ դատեսցուք զնոսա։ Եւ սքանչելի իմն հանդիպեցաւ միում ի բաժանման քանզի յայլ բաժանմունս ոչ կարէ ի հակաբաժանեալսն սուտ լինել եւ ճշմարիտ։ Քանզի ոչ կարէ ստել եւ ասել եթէ ոչ ենթակայացաւ եւ ոչ ի սոսկ մտածութեան է եւ ոչ ճշմարտել եւ ասել թէ ենթակայացեալ է եւ ի սոսկ մտածութեան է եւ ոչ ստել թէ մարմինք եւ անմարմինք են եւ ոչ ճշմարտել թէ մարմինք են կամ անմարմինք։ Իսկ ի վերայ առաջիկայիցս կարաւղ գոյ յերկաքանչիւրսն ճշմարիտ լինել քանզի եթէ միոյն ճշմարիտ ելոյ միւսն սուտ ցուցանի զի կարաւղ գոյ ասել թէ յառաջ քան զբազումս է ի բազումս եւ ի վերայ բազմաց քանզի այսպէս եւ Պղատոն ասէ թէ լինի եւ է եւ ի բաղազանութեան է։ Եւ վասն ասելոյն լինել յայտնեաց զնա նախ քան զբազումս որպէս զի իմասցիս զմատանին նախ քան զկնիքն։ Իսկ ասելն եւ է յայտ արար թէ ի բազումս է այս ինքն ի նիւթում։ Իսկ ասելն թէ ի բաղազանութեան է յայտ արար թէ ի վերայ բազմաց է այս ինքն ի գիտութեան։ Իսկ Արիստոտէլ զ՚ի բազումսն գոլ կարծէ այլ ոչ յառաջ քան զբազումս քանզի ասէ թէ ի ներգործութեանցն ոմանք են եղուտք եւ ոմանք մակեղուտք։ Եւ եղուտքն ներգործութիւնք են բնութեան քանզի այսոքիկ պէտս ոչ ունին բանին իսկ գիտութիւն ամենայն իրաւք բանիւ լինի։ Իսկ մակեղուտք ներգործութիւնք են ի հիւսանց եւ ի նմանեացն քանզի այսոքիկ բանի պիտանան։ Արդ որ զայսոսիկ ասեն սուտ ասեն վասն Արիստոտէլի քանզի եւ ոչ նա ասէ զգործն առանց գիտութեան եւ ոչ զգիտութիւն առանց գործոց։ Եւ արդ ուստի երբէք եղեւ այս երկբայութիւն պարտ է ասել եթէ ոչ սակաւ զանազանութիւնք են պղատոնականացն առ միմեանս։ Քանզի ոմանք ասեն թէ ըստ այսմ ասեմք յառաջ քան զբազումս վասն զի ի ձեռն բանի ստեղծանէ Աստուած զայսպիսիս։ Իսկ այլք ասեն թէ ոմանք տեսակք ինքնաստորակայք բան ոչ ունելով բայց զգայութիւն ունին ըստ որոց կերպարանի զամենայն ստեղծանէ աստուած։ Իսկ այլք ասեն թէ են ոմանք տեսակք որ զգայութիւնս ոչ ունին ըստ որում զամենայնս ստեղծանէ աստուած։ Բայց ոչ հաւանի Արիստոտէլ վասն այսորիկ ոչ ասէ յառաջ քան զբազումս։ Իսկ որք ասեն թէ բանիւ ստեղծանէ զամենայն Աստուած այնոցիկ հաւանի եւ ասէ զյառաջ քան զբազումս այս ինքն է գիտութիւնն աստուծոյ։ Եւ ոչ միայն յառաջ քան զբազումս այլ եւ ի բազումս քանզի Յետ քան զբնականացն յաղագս այսոցիկ ասելոյ յարացոյց նոցին ասէ ասելով թէ որպէս իշխան ունի յինքեան զկարգաւորութիւն եւ ի նմանէ ի զաւրսն լինի նոյնպէս եւ այսպիսի իրք առ ի յաստուծոյ ապա եւ ի վերջոյ ի նիւթում։ Նախ գիտէ աստուած եւ ապա ստեղծանէ զնոսա բնութիւնն։ Արդ յորժամ ասէ Արիստոտէլ ստեղծանել բնութեանն զայսոսիկ առանց բանի զայս ցուցանելով թէ ինքն բնութիւնն ոչ գիտէ զտեսակս բայց ստեղծելով ոչ թաքչի յաստուծոյ զի աստուծոյ գիտութեամբն առնէ բնութիւն եւ ոչ իւրովն։ 
Զհանդիսասիրացն զպարգեւս հանրականացն եռակի շնորհեալ եթէ ոչ սոսկ ի մտածութեան են այլ ենթակայացեալք եւ եթէ ոչ են մարմինք այլ անմարմինք եւ եթէ յառաջ քան զբազումս են եւ ի բազումս եւ ի վերայ բազմաց բեր այսուհետեւ եւ զընդդէմսն նոցա եդեալ զստոյգն ուսցուք։ Քանզի ոմանք ասեն թէ ոչ են ենթակայացեալք այլ ի սոսկ մտածութեան են եւ ոչ են անմարմինք այլ մարմինք յառաջ քան զբազումս եւ ի բազումս ոչ ասեն լինել այլ ի վերայ բազմաց։ Եւ զառաջինն այսպէս ասեն թէ ի սոսկ մտածութեան են եւ ոչ են ենթակայացեալք քանզի որք ոչ են ի բնութենէ ստեղծեալ այլ ապաւէն իւրեանց լինելութեանն զմեր տրամախոհութիւնս ունին զայսոսիկ ասեմք ի սոսկ մտածութեան որպէս զեղջերուաքաղն։ Իսկ առ երկրորդն ընդդիմաբանեն ասելով թէ մարմինք են ընդհանուրքն զի զնոյն բնութիւն ընդունին զմասնականացն եւ զնոյն սահմանս։ Արդ եթէ ընդհանուրն մարդ պարտ է եւ զսահման ընդունել զմասնական մարդոյ եւ եթէ ոչ ընդունի զմասնականին սահման ապա եւ ոչ ընդհանուր իսկ եթէ ընդունի մարմին է ամենայն իրաւք քանզի կենդանի բանաւոր մահկանացու մտաց եւ մակացութեան ընդունակ ամենայն իրաւք զմարմնաւոր յայտնէ։ Իսկ առ երրորդն ասեն թէ ոչ է նախ քան զբազումս որպէս յայտ առնէ Արիստոտէլ ասելով թէ տեսակք ի բաց երթիցեն քանզի ընդհանրականն ոչ է զի յերկբայս է վասն այսոցիկ Արիստոտէլ ապա թէ է ի մերում տրամախոհութեան միայն է։ Այլ եւ ոչ ի բազումս ասեն գոլ քանզի ասեն կամ զմի բնութիւն ենթակայացեալ եւ ի բազմաց ունակացեալ կամ զբազումս ի բազումս տեսանել։ Եւ եթէ մի բնութիւն ասեն ըստ ինքեան ենթակացեալ սուտ ասեն քանզի յանդիմանեցաւ յառաջնումն ձեռնարկութեանն։ Իսկ եթէ բազումս եւս անկարելի է զ՚ի վերայ բազմացն միայն ասել։ Եւ բարւոք ասեն քանզի այս որ ի վերայ բազմացս է ընդհանուր ոչ եթէ վասն զի ի բազումս է վասն այնորիկ ընդհանուր է քանզի կարող գոյ եւ ի Սոկրատումն միայն տեսանիլ այլ վասն զի ի Պղատոն հայելով եւ ի յառաջագոյնսն քան զնա նոյնպէս էին եւ որ ի վերջոյ քան զնա։ Եւ համայն իսկ ասել թէ վասն զի նախ եղելոցն եւ որ լինելոցն են եւ որ ենս պատկանին վասն այնորիկ ասի գոլ ընդհանուր։ Իսկ այս ապրի եւ լինի ի մերում տրամախոհութեանս քանզի հայելով ի Սոկրատէս եւ ի միւսն որք զնոյն բնութիւն ունին ասեմք գոլ զընդհանուրն։ Եւ արդ զինչ ասասցուք։ Բարիոք տարակուսեցին առ ամենայն։ Ասասցուք թէ ոչ քանզի եւ ոչ ի սոսկ մտածութեան են որպէս ասեն այլ ենթակայացեալ են ոչ ըստ ինքեան այլ ի մերում տրամախոհութեանս։ Քանզի եթէ զոչ գոյն ասեմք ի սոսկ մտածութեան այս ինքն զեղջերուաքաղն։ Ապա թէ այդպէս է ընդհանուրն ոչ է սոսկ մտածութեան քանզի ի գոյիցն ճանաչեմք զհանուրն։ Իսկ այսպիսիս ի մերում մտածութեան ապրի այլ ոչ եթէ ըստ ինքեան ենթակայանայ։ Իսկ առ երկրորդն թէ մարմինք են եւ եթէ անմարմինք ոչ ինչ է մեզ փոյթ քանզի ենթակայանայ ի մերում տրամախոհութեան որ է ի վերայ բազմաց։ Իսկ առ երրորդն բարիոք ասացին ոչ գոլ յառաջ քան զբազումս քանզի ոչ գոն ենթակացեալք բայց եթէ ըստ գիտութեան աստուծոյ որպէս ասէ Արիստոտէլ։ Իսկ ի բազումսն գոլ ոչ է զի եւ ոչ ի գիտութեան քանզի գիտութիւն ի մեզ է կամ յարարչին որ է յառաջ քան զբազումս։ 
Արդ աստէն իսկ վաղվաղակի։ Ոչ սակաւ տեսաւորութեան ասացելոյ եկեսցուք ի նոյն իսկ յառաջիկայ բարբառսն որ ունի այսպէս Արդ աստէն իսկ վաղվաղակի յաղագս սեռից եւ տեսակաց մինչեւ ցբուն իսկ նախերգանդ։ Բայց խնդիր է թէ վասն էր առաջի կացելոյ Պորփիւրի ասել եւ ի կիր առնուլ զհինգ բարբառսդ զսեռ միայն յիշէ եւ զտեսակ զտարբերութիւն եւ զյատուկ եւ զպատահումն ոչ յիշեաց։ Եւ ասեմք թէ յիրաւի զտարբերութիւն եւ զյատուկ եւ զպատահումն ոչ երբէք յիշեաց վասն զի բաւական էր նմա յիշել զսեռ միայն եւ զտեսակ քանզի սեռ եւ տեսակ թափանցեալք գոն ընդ այլ երիսն եւս։ Արդ ասելով զսեռ եւ զտեսակ պարունակեալ առնու եւ զայլսն քանզի ունի տարբերութիւն սեռ եւ տեսակ սեռ որպէս զի ասեն զտարբերութիւն որ յիսն է եւ ի ձիումն եւ յարծուումն եւ յայլ տեսակս։ Արդ որ ստորոգի տեսակաց նա սեռ է իսկ զանազանութիւն տեսակաց ստորոգի ապա ուրեմն կարող գոյ տարբերութիւն սեռ լինել։ Իսկ տեսակ յորժամ անհատեսցես զնա ի բազմաց որպէս բանաւորութիւն քանզի բանաւորութիւն անհատից ստորոգի։ Այլ եւ ի յատկում տեսանի սեռ եւ տեսակ սեռ որպէս յորժամ իմասցիս զբոլոր յատկութիւնն յամենայն տեսակս քանզի որպէս ասացաք որ տեսակացն ստորոգի նա սեռ է իսկ տեսակ յորժամ անհատեսցես զմի յատուկն որպէս զծիծաղականն։ Ըստ նմին աւրինակի իմասցիս եւ յաղագս պատահմանն։ Այլ վասն այսորիկ զսեռ եւ զտեսակ միայն յիշեաց վասն զի սոքա որպէս ասացաք յայլսն տեսանին։ Մի զի թէ ենթակայացաւ եւ թէ միայն ի սոսկ մտածութեան կայ։ Բարիոք յառաջագոյն դասեաց զենթակայացաւն սոսկ մտածութեանն զգոյն ոչ գոյին եւ զճշմարիտն ստութեանն։ Եւ եթէ ենթակայացեալք մարմինք են կամ անմարմինք։ Խնդրելի է դարձեալ եթէ զի զմարմինս դասեաց նախ անմարմնոցն։ Եւ ասեմ թէ վասն ներածիցելոցն վասն զի նոցա ստուգագոյն է մարմին քան զանմարմին։ Եւ եթէ արդեաւք զատելիք կամ ի զգալիսս եւ յայսոսիկ ենթակայացեալք։ Արդ զատելիս ասելով յայտնեաց զյառաջ քան զբազումս քանզի յառաջ քան զբազումսն զատուցեալք են ի զգալեացս։ Իսկ ի զգալիսս ասելով յայտ արար զ՚ի բազումս քանզի որք ի նիւթումս են զգալիք են։ Եւ դարձեալ ասելով յայսոսիկ ենթակայացեալք յայտ արար զ՚ի վերայ բազմացն որք ի մերում մտածութեանս են։ Բայց զիարդ յաղագս սոցա եւ առաջիկայիցս։ Արդ ասելով առաջիկայիցս յայտ արար զայլ եւս երիս բարբառսն զտարբերութիւն զյատուկ եւ զպատահումն։ Բանականագոյնք հինքն բուռն հարեալ։ Երկակի յայսոսիկ ելոյ խնդրոյ ոմանք աստուածաբանաբար եւ ոմանք տրամաբանաբար։ Արդ ասէ թէ աստուածաբանաբար ոչ կամիմ խնդրել քանզի դժուարագոյն է այսպիսի խնդիր այլ տրամաբանաբար քանզի անխիտ եւ պարզ է նա։ Արդ եթէ զինչ աստուածաբանաբար է եւ զինչ տրամաբանաբար ասասցուք։ Աստուածաբանաբար խնդիր յորժամ խնդրեմք թէ մշտնջենաւոր է աստուած եթէ ի լինելութեան եւ յապականութեան եւ եթէ անընդմիջաբար աստուած ստեղծանէ եթէ միջնորդութեամբ բնութեանն։ Իսկ տրամաբանաբար է յորժամ խնդրեմք եթէ հոմանունք իցեն բարբառքն եւ եթէ բազում նշանակութիւնս ունին։ Եւ պարտ է գիտել եթէ տրամաբանաբար աստանաւր զբանականն կոչէ։ Եւ այսոցիկ յաւէտ որք ի ճեմարանէն։ Զճեմարանն յիշէ որպէս ոմանք ասեն վասն զի ճեմականքն զաւրաւորք էին բանականաւն այլք ասեն թէ վասն զի պղատոնական է կամեցաւ ցուցանել թէ եւ արիստոտելականացն հետեւի վասն այսորիկ յիշեաց։ Իսկ ճեմական կոչեցաւ Արիստոտէլ վասն զի Պղատոնի տակաւին եւս կենդանի գոլով ոչ իշխէր նստել եւ ուսուցանել այլ ճեմէր այլք ասեն ոչ այլ հակառակէր Պղատոնի զի նա նստեալ գոլով ինքն յոտն կացցէ։ Որ զայդ ասեն սուտ ասեն այլ եւ պատուէր զնա եւ պաշտէր որպէս եւ ուրեմն բագին կանգնեաց եւ մակագրեաց այսպէս Բագինս այս Պղատոնի զոր կանգնեաց Արիստոտէլ առն զոր չարք եւ ոչ գովելոյ զնա արժանի են։ 
Յետ երկակի նախերգութեան իմաստասիրիս եւ մեր աւգնականութեամբ լաւագունին բուռն հարցուք զնոցին իսկ զհանդիսիցն սկիզբն առնելով ի վարդապետութենէ որ յաղագս սեռին զոր ուսուցանէ մեզ Պորփիւրիոս։ Նախ եւ առաջին արիստոտէլական բացորոշմանցն հետեւիլ լաւագոյն համարի եւ զհոմանունութիւն ընդ երիւք այսոքիւք արկանել սահմանաւք։ Նախ եթէ քանի նշանակութիւնք են սեռի։ Երկրորդ եթէ յաղագս որոյ նշանակութեան բանն է։ Երրորդ ստորագրել եւ սահմանել զայն յաղագս որոյ բանն է։ Ապա եթէ ոչ կամիցի ըստ այսմ բացորոշութեանց առնել յանհուն երկբայութիւնս անկեալ ցնդի վասն զի հոմանունութիւն մայր է մոլորութեան եւ երկբայութեան։ Արդ այսմ բացորոշութեան հետեւելով Պորփիւրիոս նախ եւ առաջին տարորոշէ զհոմանունութիւն եւ ասէ թէ քանի նշանակութիւնք են սեռի եւ երկրորդ ասելով թէ յաղագս որոյ է նորա խնդիրն եւ երրորդ յետ այսորիկ ասելոց եւ զվարդապետութիւն յաղագս որոյ խնդիրն է։ Արդ ասէ թէ նախ առաջին սեռ է որ ի միոջէ յարանուանեալ է եւ յառաջ եկեալ որպէս հերակլեանքն ի Հերակլեայ յարանունաբար ասացեալք եւ յառաջ եկեալք ի Հերակլեայ։ Եւ բարիոք առընթեր եդաք զյառաջ եկեալն քանզի են ոմանք ի միոջէ յարանուանեալք այլ ոչ ասին սեռք վասն զի ոչ են ի միոջէն յառաջ եկեալ որպէս պիթագորեանքն ի Պիթագորէ եւ պղատոնականքն ի Պղատոնէ։ Բայց ոչ ասին այսպիսիքս սեռք վասն զի ոչ են յառաջ եկեալք ոչ պղատոնականքն ի Պղատոնէ եւ ոչ պիթագորականքն ի Պիթագորէ որպէս հերակլեանքն ի Հերակլեայ։ Այս առաջին նշանակութիւնք են սեռի որ ունի երիս բաղազանութիւնս ի Հերակլեայ առ բազմութիւն հերակլեանց եւ ի բազմութենէ հերակլեանց առ Հերակլէս եւ ի հերակլեանց առ միմեանս։ Երկրորդ սեռ ասի սկիզբն իւրաքանչիւր լինելութեան իսկ սկիզբն ասեմ լինելութեանն կամ զհայրն կամ զհայրենիսն։ Եւ այս երկակի քանզի է որ հուպ է եւ է որ հեռի եւ ի վերայ հաւր եւ ի վերայ հայրենեաց զորս միով յարացուցիւ հաւաստեսցուք։ Աքիլեւս հուպ ունի զսեռն ի հայրենեացն որպէս յորժամ ասեմք զնա փտիովտացի իսկ հեռի յորժամ ասեմք զնա թետալացի իսկ ի հաւրէ հուպ սեռ որպէս յորժամ ասեմք զնա որդի Պելեայ իսկ հեռի որպէս յորժամ ասեմք զնա որդի Յէակսեայ։ Երրորդ սեռ ասի այն որ ըստ իմաստասիրութեան է ի յոգունս տարածեալ որպէս զկենդանին քանզի սա ի յոգունս տարածի քանզի ասի եւ ձի եւ շուն։ Եւ նմանեալ է սա երկուց սեռից նախ այնմ որ ի միոջէն յարանուանեալ քանզի որպէս նա մի գոլով զբազումս պարունակեալ ունի նոյնպէս եւ կենդանին մի գոլով զբազում տեսակս պարունակեալ ունի։ Իսկ այնմ սեռի որ սկիզբն գոյ որպէս հայրն նմանեցաւ վասն զի եւ կենդանին սկիզբն ասի իւրաքանչիւր տեսակի։ Բայց երեւեցաւ թէ ոչ սեռ եւ ոչ տեսակ պարզաբար ասի։ Արդ վասն զի են բարբառք որ մի նշանակութիւն ունին եւ են որ բազումս արդ ասէ թէ սեռ ոչ մի նշանակութիւն ունի այլ բազում վասն այսորիկ ասաց թէ ոչ սեռ եւ ոչ տեսակ պարզաբար ասին այս ինքն ոչ միայնաբար այլ բազմաբար։ Տարակուսեն ոմանք ասելով թէ զի զսեռէ բուռն հարեալ զտեսակ յիշեաց։ Ասեմք թէ ոչ ինչ անտեղի արար քանզի այսոքիկ առինչունակին են իսկ առինչունակն որքանաբար մինն ասի նոյնքանաբար եւ միւսն եւս։ Արդ վասն զի բազմաբար ասի սեռ նմանապէս եւ տեսակ բազմաբար ասի։ Քանզի սեռ ասի եւ ոմանց ունելով առ մի ինչ իմն եւ առ միմեանս հաւաքումն։ Եւ բարիոք ասաց զիմն քանզի յայտ արար թէ ոչ յարանուանիլն յումեքէ միայն բաւական է սեռ ասիլ այլ եւ յառաջն գալ ի նմանէ յորմէ անուանեցանն քանզի ասէ թէ սեռ ասի հաւաքումն որ ունի իմն առ միմեանս ընտանութիւն սեռի։ Եւ ի վերայ ածէ եւ ասեմք ի Հերակլեայ աստուստ զմիոյ առ բազումս զբաղազանութիւն նշանակէ։ Որք ունին առ միմեանս աստուստ զառ միմեանս բաղազանութիւն նշանակէ։ Բայց ասի եւ այլազգ դարձեալ սեռ իւրաքանչիւրոյն սերման սկիզբն աստուստ երկրորդ նշանակութիւն սեռի։ Քանզի այսպէս զՈվրեստէս ի Տանտալեայ ասեմք եւ զՀիւլոն ի Հերակլեայ։ Արդ ասելով զՈվրեստէս ի Տանտալեայ զհեռի սեռն նշանակեաց իսկ զՀիւլոն ի Հերակլեայ զհուպն։ Եւ դարձեալ ասելով զՊինդարոս թեբայացի զհեռի սեռ հայրենի նշանակեաց իսկ ասելով զՊղատոն աթենացի զհուպ սեռ հայրենեացն։ Եւ զի մի ոք ասիցէ թէ եւ հայրենիքն սեռք են այո ասէ եւ կարի քաջ վասն զի անտի է սկիզբն լինելութեան սերմանն եւ նա է որ ուսուցանէ բարս պիտանացուս եւ աւրէնս եւ կրաւնս առ ի բարիոք կենցաղավարութիւն։ 
Արդ եռակի սեռ ասացելոյ յաղագս երրորդին առ իմաստասէրս է բան։ Յետ անջատելոյ զհոմանունութիւնն եւ յայտնելոյ թէ զորմէ նշանակութենէ բուռն հարկանէ յիրաւի ի նորին վարդապետութիւնն խաղայ։ Թողեալ զեթէէն ի զինչէէն սկիզբն արասցուք քանզի խոստացաք իսկ ոչ զայս խնդրել եթէ ի սոսկ մտածութեան են եւ եթէ ենթակայացեալք։ Եւ վասն զի զինչէն կամ ի ձեռն ստորագրութեան կամ ի ձեռն սահմանի յայտնի նախ առաջին տեսցուք թէ զինչ արդեաւք առնէ Պորփիւրիոս ստորագրիցէ եթէ սահմանիցէ։ Եւ ասեն ոմանք ստորագրէ առ որս տարակուսեմք ասելով եթէ վասն էր ոչ առաւել սահմանէ այլ ստորագրէ։ Եւ ասեն թէ յիրաւի ոչ սահմանէ այլ ստորագրէ քանզի թէ ասացաք զնմանէ փախչել ի խնդրոյն յաղագս եթէէին եւ կամ ոչէին։ Իսկ սահման ամենայն իրաւք ի վերայ գոյիցն առնու։ Յիրաւի ոչ սահմանեաց զի մի ի ձեռն սահմանին ցուցցէ զսեռն թէ ի գոյիցն իցէ այլ ստորագրեաց վասն զի ստորագրութիւն կարող գոյ եւ ի վերայ գոյիցն եւ ի վերայ ոչ գոյիցն առնուլ։ Եւ եւս ասեն թէ ոչ կարող գոյ սահմանել վասն զի սահմանելոյն պէտք են գերազանցեալ սեռ ունելով իսկ ընդհանրական սեռի ոչ ինչ է այլ գերազանցեալ սեռ որով սահմանի։ Եւ զի այսոքիկ այսպէս են յայտ է ի զանազանութենէ եւ վասն զի ընդհանուր զանազանութիւն ոչ ընդունի այլ զանազանութիւն որովք սահմանի փախչի ի սահմանելոյ։ Առ որս ասասցուք եթէ ոչ է ճշմարիտ բանդ քանզի ասեմք եթէ վասն ոչ ունելոյ գերազանցեալ սեռ ոչ սահմանեցաւ այլ եւ ոչ տարբերութիւն ընդէր այլքն ի բարբառոցն ունելով սեռ ոչ սահմանեցան այլ ստորագրեցան։ Առ այսոսիկ ընդհանրական պատասխանատրութիւն ասեն յաղագս հինգ բարբառոցդ եթէ ոչ կարող գոյր սահմանել վասն զի հինգ բարբառքդ այդոքիկ հոմանունք են իսկ հոմանունք գոլով բազում նշանակութիւնս բնութեանց յայտնեն իսկ սահման մի բնութիւն բնաւորեցաւ նշանակել զիարդ կարէր սահման ի վերայ նոցա առնուլ որք բազում բնութիւնս նշանակեն։ Այլ եւ եթէ ասէ ոք եթէ կարող գոյր զհոմանուն ձայնն սահմանել եթէ որոշութեան հանդիպին ասեն թէ Պորփիւրիոս զայսոսիկ բարբառս զբոլորս որպէս զբոլոր կամեցաւ ստորագրել։ Առ որս ասեմք եթէ ընդունայն բարբառիք քանզի ըստ այդմ բանի զոր ասացէքդ եւ ոչ ստորագրել արժան էր քանզի պատկեր սահմանի է ստորագրութիւն։ Արդ եթէ սահման մի բնութիւն յայտնէ ապա եւ ստորագրութիւն։ Իսկ եթէ ոչ սահմանին առաջիկայ բարբառքս վասն բազում բնութիւնս յայտնելոյ քանզի հոմանունք են ապա եւ ոչ ստորագրիլ պարտ էր վասն զմի բնութիւն յայտնելոյ։ Այլք ասեն եթէ պարտ էր ըստ բաղազանութեանցն զոր ունին առ միմեանս հինգ բարբառքդ սահմանել։ Եւ ոմանք ասեն եթէ ոչ կարեն ի ձեռն բաղազանութեան սահմանիլ վասն զի ոչ է ընդունելի այդպիսի սահման առ ի յիմաստասիրաց եւ ապացոյց վասն զի ի խնդրելոյն զխնդրելին յարկացոցեն։ Առ որս ասեմք թէպէտ յայլ իրս ոչ է ընդունելի այլ յայնոսիկ որ առինչունակին է յոյժ ընդունելի է քանզի այսոքիկ առ միմեանս ունին ընտանութիւն եւ ի ձեռն միմեանց նշանակին։ Արդ զինչ ասիցեմք մեք։ Ասեմք եթէ զբաղազանութիւնն սահմանեաց որպէս ցուցանելոց եմք իսկ զիրսն յորս բաղազանութիւնքն տեսանին ստորագրեաց։ Քանզի եւ եթէ զսպիտակն որ ի մարմնում սահմանեմք որպէս առ սպիտակն սահման ասեմք գոլ իսկ որպէս առ մարմինն ստորագրութիւն վասն զի ամենայն սպիտակ ի մարմնում։ Նոյնպէս եւ աստանաւր որպէս առ բաղազանութիւնս բարբառոցդ զորս ունին առ միմիեանս սահման ասեմք գոլ իսկ որպէս առ իրսն յորս բաղազանութիւնքն ստորագրութիւն ասեմք գոլ։ 
Վասն զի խոստացաք յառաջագոյն խնդրել եթէ զինչ է սեռ բեր ըստ մերում խոստմանն սահմանեսցուք։ Սեռ է որ ըստ յոլովից եւ տարբերեցելոց տեսակաւ ի ներում զինչէն ստորոգեալ։ Եւ վասն զի առաքինութիւն սահմանի ասացաք գոլ զանդրադարձիլն ի սահմանելին տեսցուք եւ յառաջիկայում սահմանիս եթէ նոյն առաքինութիւն սահմանի պահի։ Եւ ասեմք թէ աներկբայաբար պահի քանզի ունիմք ցուցանել եթէ ամենայնում սեռի եւ միայնում պատկանի բացատրեալդ սահման։ Եւ գիտելի է զի եաւթն են ձայնք աննշանական որպէս արալէզն իսկ նշանականն երկակի մասնական եւ ընդհանուր իսկ ընդհանրականին հինգ են որպէս յառաջագոյն ասացաք սեռ տարբերութիւն տեսակ յատուկ պատահումն։ Արդ են վեց ձայնք նշանականք հինգ հանրականն մին մասնական եւ այն որ աննշանականն է։ Յայսմ եաւթեանցս սեռում միայն պատկանի բացատրեալդ սահման զամենեսեան տարորոշելով ի նմանէ։ Քանզի յասելն ստորոգեալ տարորոշէ յաննշանական ձայնէն քանզի աննշանական գոլով ոչ ումեք ստորոգի։ Իսկ յասելն ըստ յոլովից տարադատէ այս ինքն որոշէ զմասնականն ի հանրականացն։ Իսկ աննշանականին եւ մասնականին արտաքսեցելոյ հինգքն ընդհանուրքն մնացին։ Արդ ասելով ի ներում զինչէին ստորոգրեալ զերիսն ի նոցանէ արտաքս հանէ զտարբերութիւն զյատուկ եւ զպատահումն քանզի այսոքիկ ոչ ի ներում զինչէին ստորոգին այլ ի ներում որպիսիինչէին։ Քանզի հարցեալք որպիսի ինչ մարդ պատասխանեմք բանական որ է տարբերութիւն եւ որպիսի ինչ է պատասխանատրեմք ծիծաղական որ է յատուկ եւ դարձեալ սեաւ կամ սպիտակ որ է պատահումն։ Իսկ յասելն տարբերեցելոց տեսակաւ որոշէ զնա ի տեսակէ զի տեսակ թէպէտ եւ զյոլովից ստորոգի եւ ի ներում զինչէին այլ ոչ տեսակաւ տարբերեցելոց այլ թուով։ Արդ այսպէս յամենեցունց յայլոց ձայնիցն որոշեալ եւ զատուցեալ զսահմանդ ցուցաք եթէ ամենայնում սեռի եւ միայնում յարմարի։ Աստուստ մեղադրեն ոմանք վասն կարգի որոշմանցդ եւ թուի թէ բարւոք։ Քանզի ասեն թէ պարտ է նախ զհեռագոյնն որոշել եւ այնպէս ապա զմաւտոյն որպէս ի մարդում սահմանում։ Քանզի անդ նախ զհեռին որոշեմք ասելով կենդանի քանզի ասելով կենդանի որոշեմք զնա յոչ կենդանւոյն այս ինքն յանշնչականէն որ է հեռագոյն ի մարդոյ իսկ բանական ասելով որոշեմք զնա ի մաւտագունիցն այս ինքն ի ձիոյ եւ յարծւոյ եւ յայլոցն որ են մաւտագոյն ի մարդն որպէս շնչականք։ Նոյնպէս եւ յայսմ սահմանում պարտ էր նախ զհեռագոյնն որոշել այս ինքն զաննշանական ձայնն եւ այնպէս ապա զնշանականսն։ Արդ պարտ էր ասեն այսպէս սահմանել եթէ սեռ է որ ստորոգի ըստ յոլովից եւ տարբերեցելոց տեսակաւ ի ներում զինչէին։ Զի ասելովն ստորոգեալ հանէր զաննշանական ձայնն որ է հեռագոյն իսկ ըստ յոլովիցն ասելով զմասնականն իսկ տարբերեցելոցն տեսակաւ որոշէ ի տեսակէ իսկ յասելն ի ներում զինչէին որոշէ ի տարբերութենէ ի յատկէ եւ ի պատահմանէ։ Աստուստ դարձեալ են ոմանք որ ասեն եթէ բացատրեալդ սահման պարունակէ յինքեան զհինգ պղատոնական սեռսն։ Եւ ասեմք թէ ոչ պարունակէ վասն զի այս սեռ ի ներ զինչէումն ստորոգի իսկ պղատոնականքն սեռք ի ներ որպիսի ինչէումն ստորոգին։ Եւ զիարդ նոքա ի ներ որպիսիինչէումն ստորոգին։ Արդ ասելի է եթէ վասն զի նոքա զնմանութիւն զաստեացս նշանակեն իսկ ամենայն նմանութիւն ընդ որակութեամբ է եւ ներ որպիսիինչէն ընդ որակութեամբ է։ Արդ յայտ է թէ եւ պղատոնական սեռքն ի ներ որպիսիինչէին ստորոգին ապա ուրեմն ոչ պարունակեալ ունի յինքեան բացատրեալդ սահման զհինգ պղատոնական սեռսն։ 
Թէպէտ եւ ստոյգ է սահմանն եւ բանն որ յաղագս սեռին է այլ սակայն տագնապ հասանէ ի հակառակորդաց ճշմարտութեանն որք սովորեցան ընդդէմ ասել ճշմատութեանն քանզի ոչ եթէ վարկպարազի տարակուսանաւք ընդդէմ զինին այլ եւ յոյժ ուժգնագունիւք եւ դժուարալուծիւք։ Քանզի ասեն եթէ սահմանս այս որ ընդհանուր սեռի է ոչ կարէ պարունակել յինքեան եւ զգերազանցեալ սեռն այս ինքն զստորոգեալն քանզի ստորոգեալն գերազանցեալ է քան զսեռն քանզի ասեմք եթէ սեռ է ստորոգեալ ըստ յոլովից եւ տարբերեցելոց տեսակաւ ի ներում զինչէին։ Արդ որովհետեւ ասացաք սեռ է ստորոգեալն յայտ արարաք թէ գերազանցեալ է ստորոգեալն քան զսեռն եւ ոչ պարունակէ զնա բացատրեալդ սահման։ Զայս տարակուսութիւն լուծանելով ասեմք եթէ որպէս սահմանի սահման ոչ միայն զայլսն սահմանէ այլ եւ զինքն վասն զի եւ զինքն սահմանէ նոյնպէս եւ աստանաւր բացատրեալդ սահման ոչ միայն զինքն այլ եւ զհանուրն եւ զգերազանցեալն պարունակէ։ Իսկ երկրորդ տարակուսին ընդդիմակացուք ճշմարտութեանն ասելով եթէ նուազ է բացատրեալ սահմանդ քանզի ստորոգեալն որ է գերազանցեալ ոչ ըստ յոլովից եւ տարբերեցելոց տեսակաւ միայն այլ եւ սեռիւ որգոն գոյն ստորոգի մարմնոյ եւ անմարմնոյ իսկ մարմին ստորոգի շնչականի եւ անշնչականի։ Արդ մարմին եւ անմարմին ոչ որպէս տեսակք միայն զանազանին այլ եւ որպէս սեռք վասն զի մարմինն շնչականին է սեռ իսկ անմարմին անձին եւ մտաց։ Արդ պարտ է յաւելուլ ի սահմանդ եւ ասել թէ սեռ է ստորոգեալն ըստ յոլովից եւ տարբերեցելոցն ոչ միայն տեսակաւ այլ եւ սեռիւ ի ներում զինչէին։ Զայս տարակուսութիւն լուծանելով ասեմք եթէ բացատրեալ սահմանդ առ ի Պորփիւրէ զամենայնսն պարունակէ եթէ գերազանցեալ եւ եթէ ոչ։ Իսկ բացատրեալդ առ ի ձէնջ ոչ ամենայն սեռի պատկանի վասն զի եւ ոչ կենդանոյն քանզի կենդանին սեռ գոլով ստորոգի բանականին եւ անբանին որ տեսակք գոլով տեսակաւ միայն զանազանին ի միմեանց այլ ոչ սեռիւ վասն զի ոչ կարեն սեռք գոլ։ Արդ լաւագոյն եւ հաւաստագոյն է բացատրեալ սահմանդ առ ի Պորփիւրէ վասն զի ամենեցուն պատկանի եւ այդ է առաքինութիւն սահմանի ամենեցուն պատկանիլ եւ միշտ եւ նոյնպէս գոլն այլ ոչ որպէս բացատրեալդ առ ի ձէնջ վասն զի դա ոչ ամենեցուն պատկանի։ Երրորդ առ այսոքիւք տարակուսեն եթէ ոչ բարւոք է սահմանդ վասն զի տեսակի եւ տարբերութեան պատկանի եւ այլոց բարբառոցն քանզի եւ ընդհանուր տեսակ եւ տարբերութիւն ըստ յոլովից եւ տարբերեցելոց տեսակաւ ստորոգին նոյնպէս եւ ընդհանուր յատուկն նոյնպէս եւ ընդհանուր պատահումն։ Առ որ ասեմք եթէ ընդհանուր տեսակն թէպէտ եւ ստորոգի ըստ յոլովից եւ տարբերեցելոց տեսակաւ այլ յայնժամ ոչ որպէս տեսակ այլ որպէս սեռացեալ գոլով սեռային բաղազանութեամբն ստորոգի այլ ոչ որպէս տեսակ։ Զոր եւ ենթագրելովք բացատրեցին։ Եւ զի ոչ ասաց ենթագրելով այլ ենթագրելովք զի ցուցցէ թէ ոչ իւր է բացատրեալ սահմանն այլ այնոցիկ որք ի ճեմարանէն։ Բայց մեք ասացաք ի տեսութեան թէ զիարդ պարտ է նախ եւ առաջին զաննշանականն ի նշանականէն որոշել եւ այնպէս ապա զնշանականն իսկ Պորփիւրիոս նախ զնշանականն եւ ապա զաննշանականն։ Եւ է նշանականն կամ հանուր կամ մասնական այլ այսպէս բաժանեալն նուազ ցուցանէ զբաժանումնն քանզի ոչ պարունակեալ ունին յինքեան զիւրաքանչիւրսն վասն զի այլ է մասնականն եւ այլ է իւրաքանչիւրն քանզի մասնականն անորիշ է որգոն իք մարդ իսկ իւրաքանչիւրն որոշեալ եւ սահմանեալ որգոն Սոկրատէս Պղատոն։ Արդ եթէ այսպէս բաժանեմք եթէ նշանական ձայնն կամ հանուր է կամ մասնական նուազ առնեմք զբաժանումն եւ ոչ առողջ։ Բայց պարտ է այսպէս ասել եթէ նշանական ձայնն կամ հանուր է կամ ըստ միոյ քանզի ասելով ըստ միոյ պարունակես եւ զիւրաքանչիւրսն եւ զմասնականսն քանզի մի ինչ նշանակեն իւրաքանչիւրն եւ մասնականն ուստի եւ հակասահմանին միմեանց քանզի զինչ է մասնականն եթէ ոչ անորիշ իւրաքանչիւր եւ զինչ իւրաքանչիւր եթէ ոչ որոշեալ մասնական։ Այլ եւ դարձեալ այսպէս բաժանելով նոյնպէս նուազ առնեմք զբաժանումն քանզի զհոմանունս ձայնիցն ոչ պարունակեցաք վասն զի ոչ ըստ միոյն նոքա եւ ոչ ըստ հանրականին։ Եւ ըստ միոյն ոչ են վասն զի բազում բնութիւն նշանակեն այլ եւ ոչ ըստ հանրականին վասն զի հանրականն եւ փաղանունաբար ստորոգի իսկ հոմանունքն ի ձայնիցն ոչ փաղանունաբար այլ հոմանունաբար ստորոգին։ Իսկ եթէ զինչ հոմանունն է եւ զինչ փաղանունն ստուգապէս ի Ստորոգութիւնս Արիստոտէլի ուսցուք։ Ապա ուրեմն այսպէս պարտ է բաժանել եթէ նշանական ձայնն կամ ըստ յոլովից ստորոգի կամ ըստ միոյ քանզի ասելով ըստ յոլովից ոչ միայն զհանրականն պարունակէ այլ եւ զհոմանունսն ի ձայնիցն։ Քանզի ստորոգիցելոյն է ինչ որ զմիոջէ ասի միայնոյ։ Բարւոք ասաց զմիայնոյ զի եթէ զմասնականէ ասացեալ էր զիւրաքանչիւրն թողոյր։ Բարւոք ասաց եւ զյոլովիցն վասն զի թէ եւ ասացեալ էր զհանրականացն թողոյր եւ ոչ պարունակէր զհոմանունս ի ձայնիցն։ Որզան Սոկրատէս եւ սայն եւ այսն։ Ի ձեռն յարացուցիցս յայտ արար զիւրաքանչիւրսն Սոկրատէս ասելովն եւ զմասնականսն սայն եւ այսն յատուկ ասելովն։ Եւ պատահմունքն հասարակաբար այլ ոչ յատկապէս։ Բարիոք ասաց հասարակաբար քանզի հասարակաբարն կարող գոյ յոլովից ստորոգիլ այլ ոչ յատկապէսն։ Եւ պատահն որգոն սպիտակն սեաւն նստելն։ Խնդրելի է թէ վասն էր ի վերայ այլոցն մի մի յարացոյց ասաց իսկ ի վերայ պատահման երիս սպիտակն սեաւն նստելն։ Եւ ասելի է թէ պատահումն երկակի ասի անջատական եւ անանջատական։ Արդ զանանջատականսն ի ձեռն սպիտակին եւ սեւոյն յայտնեաց իսկ զանջատականսն ի նստելոյն։ Արդ զմիոյ միայնոյ ստորոգիցելոյն տարբեր է սեռն այնու որ զյոլովից բացատուեալ է ստորոգիլ։ Այս ինքն թէ ի մասնականէն որոշեալ է սեռն զի սեռ զյոլովիցն ստորոգի իսկ մասնականն եւ ոչ երբէք։ Նմանապէս ասէ եւ զորոշումն յայլոց բարբառոցն զոր մեք յառաջագոյն ի տեսութեան ասացաք։ Ոչ ինչ ապա ուրեմն աւելորդ եւ ոչ նուազ պարունակէ սեռիս ճառեցեալս ենթագրութիւն մտածութեան։ Ըստ մերում խոստմանն բեր ասասցուք եթէ զիարդ սահման է եւ ոչ ենթագրութիւն առաջիկայ բացատրութիւնս։ Վասն զի ենթագրութեան կարողութիւն է միոյ բառի ի բաց բարձեցելոյ ամբողջ պահիլ ենթագրութեանն որգոն յորժամ ասեմք մարդ է հետեւակ երկոտանի ուղղորդագնաց լայնեղունկն։ Արդ եթէ զայլսն ասելով զլայնեղունկն ի բաց բառնաս ոչինչ նուազ գտանի ենթագրութիւն մարդոյն։ Իսկ յորժամ սահմանեմք զմարդ եւ ասեմք կենդանի բանաւոր մահկանացու մտաց եւ մակացութեան ընդունակ եւ զբանաւորն ի բաց բարձեալ զայլսն ասեմք ոչ ասեմք սահման մարդոյ գոլ զնա վասն զի ոչ գոյ կարող մարդ լինել մարդ առանց բանաւորութեան։ Նոյնպէս եւ բացատրեալ սահմանին սեռի քանզի եթէ զյոլովիցն կամ զտարբերեցելոցն տեսակաւ եւ կամ զ՚ի ներում զինչէին ստորոգիլն ի բաց բառնաս ոչ գոն կարող մնացեալքն սահման գոլ սեռի վասն զի ոչ լիով յարկացոցէ զտեսութիւն նորա։ Արդ ուրեմն յայտ է եւ յասացելոցս թէ բացադրեալդ ի վերայ սեռի ոչ է ստորագրութիւն այլ սահման։ Ընդ այսոսիկ հանդերձ Աստուծով վերլուծութիւն սեռի եւ սկիզբն վարդապետութեան յաղագս տեսակի։ 
Զկարգ իմաստասիրիս որպէս բնական ինչ հետեւող իրողութեանս ի պէտս առեալք յիրաւի յետ սեռին վարդապետութեան ի տեսակին վարդապետութիւն իջցուք։ Այլ աստուստ մեզ տարակուսեն ոմանք ասելով եթէ պարտ էր դմա զտարբերութիւն յառաջ քան զտեսակն նախադասել որպէս անդ ուրեմն ի վերն։ Արդ կամ զտեսակ պարտ էր անդ նախադասել յառաջ քան զտարբերութիւն եւ կամ որպէս անդ նախադասեաց զտարբերութիւն պարտ էր եւ աստ նախադասել արդ փոփոխելով զկարգն անհետեւողութիւն արար վարդապետութեանն։ Առ որս ասեմք եթէ անդ զտարբերութիւն յիրաւի նախադասեաց իսկ աստ զտեսակ վասն զի անդ առաջին կարգաւորութիւն էր յիրաւի առաջին դասաւորութիւն տուաւ ի բնութենէ տարբերութեանն վասն զի բնականաբար նախադասեցաւ յառաջ քան զտեսակ վասն զի ընդհանրականագոյն է քան զտեսակ եւ պարզագոյն այլ եւ պատճառ նորին է վասն զի նա բաժանէ զսեռ ի տեսակս։ Իսկ աստ յիրաւի զտեսակ քան զտարբերութիւն նախադասեաց վասն զի առինչունակին են տեսակ եւ սեռ։ Արդ ի սահմանի սեռի ամենայն իրոք յիշումն տեսակի լինի քանզի քարշէ յինքն սեռ զտեսակ։ Արդ վասն զի սակաւ ինչ յառաջագոյն զսեռ սահմանեցաք հարկ է եւ զտեսակ սահմանել քանզի է մի եւ նոյն վարդապետութիւն սեռի եւ տեսակի վասն զի առինչունակին են։ Արդ ուսեալք զկարգ նախադասութեան նոցա եկեսցուք եւ ի վարդապետութիւն տեսակին։ Նախ եւ առաջին արիստոտէլական բացորոշութեանցն հաւանեալք տարորոշեմք զհոմանունութիւնն եւ ասեմք եթէ քանի նշանակութիւնք են տեսակի։ Երկրորդ եթէ յաղագս որոյ նշանակութեան են բանքս եւ ապա զյաղագս այնորիկ զվարդապետութիւն յառաջ ածցուք։ Արդ երկակի է տեսակ քանզի տեսակ ասի եւ կերպարան որպէս Եւրիպիդէս ողբերգակ ասէ նախ եւ առաջին տեսակ արժանի բռնաւորութեան։ Բայց ասի եւ ստորադասեալն սեռում որպէս մարդ տեսակ կենդանոյն ասի։ Արդ որովհետեւ գիտացաք եթէ քանաբար ասի տեսակ բեր ասասցուք եթէ յաղագս որոյ նշանակութեան է բանս։ Եւ պարտ է գիտել եթէ յաղագս այնորիկ որ ըստ իմաստասիրութեան է զոր եւ երրակի սահմանէ։ Եւ նախ եւ առաջին այսպէս թէ Տեսակ է ստորադասեալն սեռում երկրորդ թէ Տեսակ է որում սեռն ստորոգի երրորդ թէ Տեսակ է որ ըստ յոլովից եւ տարբերեցելոց թուով ի ներում զինչէին ստորոգեալ։ Եւ գիտելի է թէ առաջինն եւ երկրորդ սահմանքն հաղորդութիւն ունին առ միմեանս եւ զանազանութիւն։ Եւ հաղորդութիւն վասն զի երկոքեան զտեսակ սահմանեն իսկ զանազանութիւն վասն զի ոմն ունի զբաղազանութիւն որպէս ի տեսակէ առ սեռ իսկ ոմն որպէս ի սեռէ առ տեսակ։ Այլ եւ երրորդ սահմանն ունի առ նոսին հաղորդութիւն եւ զանազանութիւն հաղորդութիւն վասն զի եւ նա զտեսակ սահմանէ եւ զանազանութիւն վասն զի նա զյատկագոյն տեսակն սահմանէ իսկ նոքա զմիմեանց վերայն։ Իսկ յատկագոյն տեսակ է որ զյոլովից եւ զզանազանեցելոց թուով ի ներում զինչէին ստորոգեալ։ Արդ այսպիսի սահմանս զմարդն եւ զձին մահմանէ քանզի մարդ տեսակ զյոլովիցն եւ զզանազանեցելոց թուով ի ներում զինչէին ստորոգեալ որ է յատկագոյն վասն զի ոչ բաժանի յայլ տեսակս։ Իսկ ի վերայ միմեանց ստորոգին տեսակք որք ոչ սահմանեն զըստ յոլովիցն եւ տարբերեցելոցն թուով ի ներում զինչէին ստորոգեալն այլ զայն տեսակն սահմանեն զստորոգեալն սեռում եւ որում սեռն ստորոգի։ Քանզի զայս կարող գոյ եւ ի վերայ մարդոյ ասել եւ ի վերայ կենդանոյ քանզի եւ կենդանին տեսակ է ստորադասեալ սեռի այս ինքն շնչականին։ Եւ պարտ է գիտել եթէ երեք սահմանքն տեսակի երիս բաղազանութիւնս յայտնեն զմին որպէս ի տեսակէ առ սեռ եւ զմին որպէս ի սեռէ առ տեսակ իսկ զերրորդն որպէս ի տեսակէ առ անհատսն։ Բայց ոչ ոք ի դոցանէ աւարտեալ քանզի եւ ոչ առաջինքն յիշատակել վասն բաղազանութեան անհատի որ առ նոսա եւ ոչ վերջագոյնն յիշատակէ սեռ զոր պարտ է յիշատակել վասն բաղազանութեան տեսակի առ սեռն։ Վասն այսորիկ պարտ է մանաւանդ այսպէս սահմանել Տեսակ է ստորադասեալ ընդ սեռում ըստ յոլովից եւ տարբերեցելոց թուով ի ներում զինչէին ստորոգեալ։ Իսկ եթէ զսեռն բացատրելով զտեսակն յիշեցաք ասելով ըստ յոլովից եւ տարբերեցելոց տեսակաւ ի ներում զինչէին ստորոգեալ եւ զտեսակն ասեմ զայն որ ընդ բացատրեալ սեռիւ է գիտել պարտ է վասն զի սեռ է որումն սեռ եւ տեսակ որումն տեսակ։ Զայս ասելով յայտ առնէ թէպէտ եւ սահմանելով զսեռ զտեսակ յիշեցաք եւ զտեսակ սահմանելով զսեռ յիշեցաք մի կարծեսցի յըստ միմեանց բանս քանզի այսոքիկ առինչունակին են յորում պիտանան յըստ միմեանց բանն։ Բացատրեն այս ինքն սահմանեն իսկ այլքն եղիցին թերեւս արդեաւք եւ ոչ տեսակագունիցն այս ինքն թէ այլ սահմանքն ոչ միայն տեսակագունիցն տեսակացն են այլ եւ ընդ միմեամբքն։ 
Առակաբար ասացեալ յաղագս սեռի եւ տեսակի ի յառաջագոյնսն բեր այսուհետեւ եւ յաղագս հաւաստութեան յարացուցիւ յայտ արասցուք եւ մանաւանդ արիստոտելականաւք ընտրագունիւք յայսպիսիսս։ Բայց յառաջ քան զարիստոտելական բաժանումն բեր յառաջագոյն բացորոշել ինչ որ զբաժանումն բացորոշէ ասասցուք։ Սեռ երկակի ասի քանզի ասի սեռ եւ սեռականագոյնն ասի եւ ընդ միմեամբքն։ Այլ եւ տեսակ երկակի ասի քանզի առինչունակին են իսկ առինչունակին որքանաբար մինն ասի նոյնքանաբար եւ միւսն եւս։ Արդ վասն զի սեռ երկակի ասի հարկ է եւ տեսակին երկակի գոլ քանզի ասի տեսակ եւ տեսակագոյնն ասի եւ ընդ միմեամբքն։ Արդ սեռականագոյն սեռ ասի որ ոչ ունի վերագոյն քան զինքն սեռ եւ դարձեալ տեսակագոյն տեսակ ասի որ ոչ ունի քան զինքն այլ տեսակ ի ներքոյ։ Իսկ ընդ միմեամբք սեռ է որ եւ սեռ կարաւղ գոյ գոլ եւ տեսակ նոյնպէս եւ ընդ միմեամբք տեսակ ասի որ եւ տեսակ կարաւղ գոյ գոլ եւ սեռ։ Արդ ծայրագոյն սեռ սեռականագոյն ասի իսկ ծայրագոյն տեսակ տեսակագոյնն իսկ մէջ սեռ ընդմիմեամբքն սեռ իսկ մէջ տեսակ ընդ միմեամբքն տեսակ։ Արդ է տեսանել երիս իրողութիւնս եւ չորս բաղազանութիւնս։ Երկու ծայրք եւ մի մէջն իսկ բաղազանութիւն մի ի սեռականագունիցն սեռէ առ ստորնագոյնն այս ինքն տեսակագոյնն եւ մի ի տեսակագունէն առ վերագոյնն եւ երկու ընդ միմեամբքն քանզի ունի մի առ վերագոյնն քան զնա եւ միւս սեռ ստորագոյնն քան զնա։ Արդ վասն զի գիտացաք երիս գոլ զիրսն եւ չորս զբաղազանութիւնսն բեր այսուհետեւ ասասցուք վասն էր ընդ միմեամբք ասին այսոքիկ։ Եւ պարտ է գիտել եթէ ընդ միմեամբք ասին վասն զի կարող գոն եւ սեռ գոլ եւ տեսակ տեսակ այնր որ ի վերոյ քան զնա եւ սեռ որ ի ներքոյ քան զնա։ Արդ ուսեալք եթէ զինչ տեսակագոյնն եւ զինչ ընդ միմեամբքն բեր զարիստոտելական բաժանումն յարադրեսցուք զի ստուգագոյնն ուսցուք յաղագս այսոցիկ։ Արդ բաժանեն արիստոտելականքն զսեռականագոյն սեռն այսպէս Գոյացութիւն բաժանի ի մարմին եւ յանմարմին մարմին ի շնչական եւ յանշնչական շնչականն ի կենդանի ի կենդանաբոյս եւ ի բոյս կենդանին ի բանաւոր եւ յանբան բանաւորն ի մահկանացու եւ յանմահ մահկանացուն ի մարդ եւ յարջառ։ Արդ զգոյացութիւնն ասեն սեռականագոյն սեռ վասն զի ոչ ունի քան զինքն գերազանցեալ սեռ։ Իսկ տեսակագոյն տեսակ ասեն զմարդն որ ոչ գոյ ի ներքոյ այլ տեսակ քանզի այն է վերջագոյն։ Իսկ զկենդանին եւ զշնչականն ընդ միմեամբք սեռ կոչեն եւ ընդ միմեամբք տեսակ քանզի ի միջի գոլով կարողք գոն եւ սեռք գոլ եւ տեսակք։ Այսոքիկ այսպէս։ Արդ ասասցուք զինչ է կենդանին կենդանաբոյս եւ բոյս։ Այդ բոյս է որ ունի երիս զանազանութիւնս զծննդականն զաճողականն զսննդականն։ Եւ վաշ արարչականին բնութեան զի ի շնորհելն մեզ զծննդականն շնորհեաց եւ զաճողականն զի ի ձեռն նորա կատարեալք լինելով կարասցուք զնմանն ծնանել եւ վասն զի աճողական պէտս ունի սննդականին վասն այսորիկ եւ զսննդականն շնորհեաց մեզ։ Արդ այսոցիկ երիցս զմի ի զգայութեանցն ընդունելով այս ինքն զշաւշափականն լինի կենդանաբոյսն եւ զի կենդանաբոյսն զշաւշափականն միայն ունի աստուստ է յայտ զի ի ծագել արեգականն ի ջուրս ծովուն բանայ զպատենկունսն եւ հեշտանայ եւ հարելոյ շողոյն ամփոփի։ Եւ ի վերայ այսոցիկ այլ եւս չորք զգայութիւնքն ի ներս եկեալ հանդերձ շարժութեամբ զկենդանին բաղկացուցանեն։ Եւ գիտելի է եթէ ուր շարժողութիւն է անդ եւ զգայութիւն այլ ոչ ուր զգայութիւն է անդ եւ շարժողութիւն վասն զի որպէս տրպագոյն ինչ զգայութիւն ստորադասեալ է ընդ շարժողութեամբ։ Եւ թերեւս ուրեք տարակուսեսցի ոք ասելով եթէ ուստի յայտ է թէ ամենայն շարժումն զգայութիւն ունի ասեմք եթէ վասն զի ոչ ինչ ընդ վայր առնէ բնութիւն։ Արդ եթէ արտաքոյ զգայութեան շնորհեալ էր զշարժումն այն ինչ հանդերձեալ էր սատակիլ ի քարանձաւաց հոսիլ կամ ի գուբս անկանիլ զոր ոչ կամի բնութիւն որպէս արարիչ յետ արարչին ուստի այնպէս իւրոց արարածոց խնամ տանի բնութիւն մինչ զի զորդն որ ոչ ունի զգայութիւն անոսկր եւ կակղագոյն եստեղծ զի մի ի բարձուէ ուստեք անկեալ սատակեսցի։ Արդ ուսեալք յասացելոցդ թէ նւազ է սահմանդ կենդանոյն եւ պարտ է այսպէս սահմանել գոյացութիւն ներշնչական զգայական ինքնաշարժ։ Շարժումն ասեմ զտեղի ի տեղոջէ փոխումն։ Հայ քառակաբար ուղղում ենք ըստ յունարէնի։ 
Հասեալ է Պորփիւրիոս յաղագս նոցին վարդապետութիւն առնել նախ յաղագս ծայրիցն ուսուցանելով եւ ապա յաղագս միջոցացն այսինքն յաղագս ընդմիմեամբքն եւ ապա յաղագս տեսակագունիցն։ Աստուստ տարակուսեն ոմանք եթէ էակն որպէս սեռ ստորոգի զսեռականագունից սեռիցն այս ինքն զտասն ստորոգութեանցն։ Առ որս ասեմք եթէ ոչ որպէս սեռ եւ ոչ որպէս այլքն ի բաժանելեացն որք ըստ վեց յեղանակաց բաժանին կարաւղ գոյ բաժանիլ այսպէս եւ ըստ այսմ աւրինակի։ Էակն որպէս տեսակ բաժանիլ ոչ կարէ քանզի տեսակն յանհատս բաժանի իսկ անհատք մի բնութիւն յայտնեն իսկ սեռականագոյն սեռքն բազում բնութիւնս յայտնեն ապա ուրեմն ամենայն իրաւք էակն ոչ կարող գոյ որպէս տեսակ բաժանիլ յանհատս։ Այլ մի գուցէ որպէս բոլոր ի մասունս բաժանի։ Այլ եւ ոչ այս է ճշմարիտ քանզի բոլոր կամ ի նմանամասնայս բաժանի կամ յաննմանամասնայս ի նմանամասնայս որպէս փայտ ի բազում փայտս իսկ յաննմանամասնայս որպէս Սոկրատէս ի ձեռս եւ յոտս եւ ի գլուխս։ Իսկ էակ ի սեռականագոյն սեռսն ոչ որպէս ի նմանամասնայս բաժանի քանզի նմանամասնայքն եւ անուան հաղորդին եւ իրի այնմ որ բաժանեցաւ ի նմանամասնեայս։ Իսկ սեռականագոյն սեռքն թէպէտ եւ անուան հաղորդին էակին այլ եւ ոչ իրի։ Այլ եւ ոչ աննմանամասնաբար կարաւղ գոյ բաժանիլ վասն զի աննմանամասնաբար բաժանեալքն ոչ անուան եւ ոչ իրի հաղորդին իսկ սեռականագոյն սեռքն թէպէտ եւ ոչ իրի այլ սակայն անուան հաղորդին քանզի էակք ասին։ Այլ եւ ոչ որպէս հոմանուն ձայն բաժանի զի հոմանունն անուան միայն հաղորդութիւն տայ իսկ էակն եւ անուան եւ իրի հաղորդութիւն տայ տասն սեռականագոյն սեռիցն։ Երկրորդ վասն զի հոմանուն ձայն հասարակաբար հաղորդութիւն տայ որք ընդ նովաւն են իսկ էակն սեռականագոյն սեռիցն ոչ այսպէս քանզի գոյացութիւն առաւելագոյն էակ քան զայլսն զի պատահմունքն նուազագոյնք են։ Այլ մի արդեաւք որպէս էութիւն ի պատահումն բաժանի։ Այլ եւ ոչ այս ճշմարիտ վասն զի եւ ոչ գոյ պատահումն եւ ոչ պատահմունքն գոյ ապա եթէ ոչ կոչին ապա եւ ոչ կարաւղ գոյ էակն որպէս ի պատահումն բաժանիլ այլ եւ ոչ որպէս պատահումն յէութիւն այլ եւ ոչ որպէս պատահումն ի պատահումն։ Յորոց պակասէ ցուցանել թէ եւ ոչ որպէս սեռ է ի տեսակս վասն զի յընդդիմաբաժանեալ տեսակսն ոչ է բնութեամբ առաջին եւ վերջին իսկ աստ բնութեամբ առաջին է գոյ եւ վերջին պատահմունքն ապա ուրեմն ոչ կարէ որպէս սեռ ի տեսակս բաժանիլ։ Բայց ասասցուք եթէ զինչ է բնութեամբ առաջին եւ բնութեամբ վերջին։ Բնութեամբ առաջին է որ շարաբերի եւ ոչ շարաբերէ շարաբառնայ եւ ոչ շարաբառնի։ Որգոն բնութեամբ առաջին է կենդանին քանզի յորժամ ասես մարդ շարաբերի կենդանին այսինքն թէ եւ կենդանի է իսկ յորժամ ասես թէ կենդանի ոչ շարաբերի մարդն քանզի ոչ միանգամ որ կենդանի է մարդ է։ Այլ շարաբառնայ եւ ոչ շարաբառնի վասն զի եթէ ի բաց բառնի կենդանին ամենայն տեսակքն շարաբառնին իսկ եթէ ի բաց բառնի մարդն եւ արծուին ոչ շարաբառնի կենդանին։ Այսպէս եւ գոյ բնութեամբ առաջին է վասն զի շարաբերի եւ ոչ շարաբերէ շարաբառնայ եւ ոչ շարաբառնի։ Ապա ուրեմն յասացելոցս երեւի թէ ոչ կարաւղ գոյ էակն սեռ գոլ։ Եւ արդ այսոքիկ յաղագս ոչ գոլոյ զէակն սեռ երթիցուք այսուհետեւ ի մեկնութիւն առաջիկային։ Որպէս ասէ Արիստոտէլ։ Կամի յարիստոտելական կարծեաց ցուցանել թէ ոչ է էակն սեռ այլ հոմանուն ձայն զի անուան հաղորդութիւն տայ սեռականագոյն սեռիցն այլ եւ ոչ իրողութեան։ Թէպէտ զամենայն ոք էակս կոչէ հոմանունաբար այլ ոչ փաղանունաբար։ Արդ ասէ թէ արդարեւ սեռ է էակն պարտ է նմա եւ անուան հաղորդութիւն տալ եւ իրի արդ որովհետեւ ոչ տայ ոչ կարող գոյ։ Արդ որպէս Պղատոն ասէ էակն սեռ գոյ տասն սեռականագոյն սեռիցն եւ վասն զի ոչ պարտ է զՊղատոնի կարծեաւքն զանց առնել զառն զիմաստասիրութիւն ի լոյս բերիցելոյ բեր ասացութիւն ինչ յաղագս սորա զէակն սեռ ասելոյ արտադրեսցուք։ Քանզի ասէ եթէ էակն սեռ է քանզի որ անուան եւ իրի հասարակութիւն ունի ընդհանրականաց ոմանց սեռ կոչի արդ եթէ էակն տասն սեռականագունից սեռիցն եւ անուան եւ իրի հասարակութիւն ունի յայտնապէս սեռ է։ Իսկ ընդհանրականաց ոմանց ասացաւ վասն տեսակագոյն տեսակի քանզի եւ նա անուան եւ իրի հասարակութիւն ունի անհատիցն բայց ոչ է սեռ։ Բայց Արիստոտէլ տարաձայնէ առ այսոսիկ որպէս եւ յառաջագոյն Պորփիւրիոս ասաց եթէ ոչ է սեռ էակն այլ հոմանուն ձայն։ Եւ արդ զի ոչ սեռ է եւ ոչ հոմանուն ձայն կատարելաբար ի Ստորոգութիւնսն Արիստոտէլի ուսցուք։ Սեռ ոչ կարէ գոլ էակն որպէս ասէ Արիստոտէլ վասն յառաջասացելոցն պատճառաց այլ եւ ոչ հոմանուն ձայն կարող գոյ գոլ որպէս ասէ Պղատոն վասն յառաջասացելոց պատճառանաց։ Եւ արդ զինչ ասասցուք։ Տարաձայնեցին արդեաւք առ միմեանս իմաստասէրքդ թէ ոչ։ Քանզի իւրաքանչիւր ոք զծայրս նոցին յայտ արար զմիոջէն եւ առ մին։ Արդ ստուգաբար փաղանուն ոչ կարէ գոլ վասն զի ի փաղանունսն ոչ գոյ առաւել եւ նուազ իսկ աստ առաւել է գոյացութիւն քան զայլ ստորոգութիւնսն։ Եւ դարձեալ փաղանունքն հասարակաբար տան անուան եւ իրի հաղորդութիւն իսկ էակն ոչ հասարակաբար տայ քանզի գոյացութիւն առաւել էակ է եւ անուամբ եւ իրաւք քան զայլ ստորոգութիւնսն։ Արդ ոչ փաղանուն ստուգաբար կարէ գոլ այլ եւ ոչ հոմանուն այլ որպէս ի միոջէ եւ առ մի։ Ի միոջէ էակէ անուանեցան տասն սեռականագոյն սեռքն էակք եւ առ մին առ նոյն ինքն էակն վասն զի իւրաքանչիւր ոք ի տասն սեռականագոյն սեռիցն բաղձայ է գոլ եւ կոչիլ։ Արդ ուսեալք յաղագս էակին եթէ որպէս եւ ըստ որում յեղանակի բաժանի էակն ի տասն սեռականագոյն սեռսն ասասցուք եթէ քանաբար ասի էակն։ Եւ պարտ է գիտել եթէ եռակի ասի էակն։ Քանզի էակն կամ ըստ գիտութեան եւ ըստ բնութեան եզերեալ գոյ կամ ըստ գիտութեան եւ ըստ բնութեան անեզր կամ բնութեամբ անեզր եւ գիտութեամբ եզերեալ եւ կամ գիտութեամբ անեզր եւ բնութեամբ եզերեալ։ Արդ մին ի դոցանէ ոչ կարէ գոյանալ քանզի ուր հասանէ գիտութիւն ուր ոչ հասանէ բնութիւն։ Արդ եզերեալ եւ գիտութեամբ եւ բնութեամբ տասն սեռականագոյն սեռքն որ գիտութեամբ եզերեալ են վասն զի գիտեմք զնոսա թէ տասն են։ Իսկ ոչ եզերեալ ոչ ըստ գիտութեան եւ ոչ ըստ բնութեան անհատքն քանզի այսոքիկ ոչ ըստ բնութեան են եզերեալ եւ ոչ ըստ գիտութեան եւ ըստ բնութեան զի հանապազ եւ միշտ եղանին։ Արդ որ միշտ եղանի ոչ է եզերեալ ըստ բնութեան այլ եւ ոչ ըստ գիտութեան քանզի որ ըստ բնութեան ոչ է եզերեալ եւ եւս առաւել ըստ գիտութեան։ Արդ անհունս ասեմ զանհատն ոչ եթէ անելանելիք ի հնէն քանզի ամենայն ուրեք եզերեալք են յեզերեցելում տեղւոջ այս ինքն յաշխարհի այլ վասն զի միշտ եղանին վասն այսորիկ ասեմք յանհունս գոլ։ Իսկ եզերեալ ըստ բնութեան եւ անհուն ըստ գիտութեան ասեմք զտեսակսն եւ վասն զի տեսակք ըստ բնութեան եզերեալք են իսկ ըստ գիտութեան անհունք քանզի են տեսակք զորս ոչ գիտեմք որք են ի խորս ծովու եւ յանկոխ լերինս որք եւ ոչ անուան հանդիպեցան առ ի մէնջ։ Արդ յայտ ուրեմն է յասացելոցս եթէ է եւ եռակի իմանի էակն սեռականագոյնքն սեռքն եւ անհատքն եւ տեսակքն։ 
Թէպէտ եւ հետեւիլ Ստագիրացւոյն խոստացաւ իմաստասէրս բայց սակայն ոչ ամենեւին առանց յիշելոյ թողու զիւր վարդապետին զպատուէր այս ինքն զՊղատոնի քանզի երիս յեղանակս բաժանման աւանդէ մեզ Պաղատոն որոց առաջինն այս է։ Ասէ թէ պարտ է զբաժանումն ի սեռականագունիցն լինել մինչ ցտեսակագոյնսն եւ յանկոյս տեսակագունիցն ոչ անցանել։ Եւ խնդրելի է թէ վասն էր մինչեւ ցտեսակագոյնսն հրամայէ իջանել եւ ոչ եւս յայնկոյս յանհատսն անցանել։ Եւ ասելի է թէ վասն այնորիկ ոչ հրամայէ յանհատսն անցանել զի մի գտցի յանհատսն առնել զբաժանումն որք ոչ ունին զմշտնջենաւորութիւն։ Քանզի եթէ ասես եթէ մարդ բաժանի ի Սոկրատէս ի Պղատոն եւ յԱլկիպիադ ոչ եւս մնացական եւ մշտնջենաւորս այլ յայնոսիկ որ այսաւր իցեն արդեաւք եւ վաղիւ ոչ եւս։ Իսկ բաժանումն պարտ է ի մշտնջենաւորսն լինել որպէս գոյացութիւն ի մարմին եւ յանմարմին կենդանին ի բանաւորն եւ յանբան վասն զի հաստատուն գիտութիւն ըստ մշտնջենաւորաց լինի եւ որք միշտ եւ նոյնպէս գոն։ Այլք ասեն թէ պարտ է զբաժանումն ոչ յայսպիսի եւ յայսպիսի լինել յանհատս այս ինքն Թէմիստոկլի եւ յԱլկիպիադ այլ յընդհանուր յանհատսն։ Առ որ ասեմք եթէ ընդհանուր անհատն ոչ այլ ինչ է այլ տեսակագոյն տեսակ։ Երկրորդ յեղանակ բաժանման զոր պատուիրէ Պղատոն պահել ասելով թէ պարտ է որ բաժանեն ոճով բաժանել եւ առնել զբաժանումն ոչ գերազանցական աշտիճանաւ քայլափոխիլ որգոն պարտ է զգոյացութիւնն նախ ի մարմին եւ յանմարմին բաժանել այլ ոչ ի կենդանի ի կենդանաբոյսն եւ ի բոյսն զի մի թողցէ որ ի միջոցին։ Եւ զի ախորժելի է Պղատոնի ոճով առնել զբաժանումն ինքն իսկ յայտ արար ասելով զի ըստ բաժանականն ասէ հնարս ոչ ինչ պանծասցի փախչել։ Երրորդ յեղանակ զոր պատուիրէ յեղուտն առնուլ զբաժանումն այլ ոչ ի մակեղուտն զի մակեղուտքն անհունք են եւ ոչ ենթակացուցանեն զբնութիւն որպէս եւ եղուտքն։ Իսկ յանհունս բարբառոցն եւ յայնոսիկ որք ոչ յայտնեն զբնութիւն ենթակայ իրին ոչ է պարտ առնել զբաժանումն քանզի անարհեստ եւ անմակացական է որպէս ինքն իսկ ասէ եւ յայտ առնէ ի Փիլեբոսի տրամաբանութեան ասելով թէ որ առնէ զբաժանումն յեղուտ ձայնիցն նման է արուեստաւոր խոհակերի որ ըստ յաւդից առնէ զքակմունսն իսկ որ ի մակեղուտն առնէ նման է փցուն խոհակերի որ ոչ ըստ յաւդից առնէ զքակմունսն այլ վայրապար։ Այս են երեք յեղանակ բաժանման զորս հարկ է յամենայն բաժանման պահել։ Եւ պարտ է գիտել թէ յամենայն բաժանման ել է եւ էջ եւ էջ ի սեռականագունիցն ի տեսակագոյնսն եւ որ ընդարձակէ զբաժանումն իսկ ելն ի տեսակագունիցն ի սեռականագոյնսն որ նեղէ զբաժանումն որք քատակեցան անհատի եւ բազմութեան քանզի ի սեռականագունիցն ի տեսակագոյնսն իջանել բազմութեան քատակի իսկ եւ տեսակագունիցն ի սեռականագոյնսն ելանել անհատի։ Արդ տասունք սեռականագոյնք։ Զայս ասելով Պորփիւրիոս յայտ արար զեզերեալսն եւ ըստ բնութեան եւ ըստ գիտութեան այս ինքն զսեռականագոյնսն քանզի ասելով տասն յայտ արար թէ գիտեմք զնոսա եւ բնութեամբ եզերեալք գոն։ Իսկ տեսակագոյնքն ներ թուումն իմն են այլ ոչ յանհնին։ Դարձեալ աստանաւր յայտ առնէ եւ զայն որ ըստ բնութեան եզերեալք են եւ անհուն ըստ գիտութեան քանզի յասելն թէ ներ թուումն իմն են յայտ առնէ թէ եզերեալք են ըստ բնութեան իսկ յասելն այլ ոչ յանհնին յայտ արար թէ անհունք են ըստ գիտութեան որպէս զի ասիցէ թէպէտ եւ ըստ մերում գիտութեան անհունք են այլ ոչ են յանհնին։ Իսկ անհատքն որ էին զկնի քան զտեսակագոյնսն անհունք։ Ոմանք ասեն թէ անհուն ասէ զանորոշսն եւ յայտ առնէ զայն որ ոչ ըստ բնութեան եւ ոչ ըստ գիտութեան եզերեալ են քանզի երկակի է անհունն անելանելին եւ անորիշն։ Արդ ասեն եթէ ոչ վասն անլինելոցն է անհուն այլ վասն զի ի ներկայումս են եւ անորիշք են։ Եւ զիարդ են անորիշք աստուստ յայտ է բնութիւն ամենայն ուրեք զամենայնի զծայրսն ունի քանզի չափ ունի եւ սակաւուց եւ յոլովից եւ փոքունցն եւ մեծամեծաց։ Եւ զոր ինչ եւ ասեմք ասեն այսպիսի ինչ է սահմանեաց բնութիւն զկատարումն հասակի զչափ ունել զչորեքկանգնեան եւ ոչ եւս աւելի ի մեծագոյնսն ետ անցանել եւ դարձեալ զփոքրագոյնն հասակ որոշեաց երկուկանգնեան եւ ի նուազագոյնսն ոչ ետ անցանել իսկ զմիջինսն անորիշ եթող։ Նոյնպէս եւ ըստ սակաւուց եւ ըստ յոլովից քանզի սահմանեաց զյոլովիցն որպէս զի ասասցես զկատարեալ բազմութիւնն հազար իսկ զկատարեալ պակասութիւնն հարիւր իսկ զմիջին քանակութիւնն անորիշ։ Արդ ըստ այսմ բանի ասէ Պորփիւրիոս զանհատսն անհունս քանզի ասէ եթէ սահմանեալ են վասն զի որոց ծայրքն եզերեալք են այնոցիկ եւ մէջն այլ անհուն ասին վասն անորոշութեան այլ ոչ որպէս անելանելիք։ Վասն որոյ ի սեռականագունիցն ի տեսակագոյնսն իջեալ հրաման տայր Պղատոն դադարել։ Եւ այս առաջին յեղանակ եւ պատուէր Պղատոնի յաղագս բաժանման։ Եւ իջանելով ի ձեռն միջնոցն բաժանելով տեսակարարաւք տարբերութեամբք։ Այս երկրորդ յեղանակ բաժանման զոր հրամայէ Պղատոն այս ինքն եթէ պարտ է ոճով իջանել ի տեսակագոյն տեսակսն եւ ոչ գերազանց աստիճանի ոտամբ։ Եւ բաժանելով տեսակարարաւք տարբերութեամբք։ Այս երրորդ յեղանակ զոր պատուիրէ Պղատոն եթէ պարտ է յեղուտսն առնել զբաժանումն եւ ոչ ի մակեղուտսն զի անմակացելի են եւ զանհունսն ասէր թողուլ քանզի ոչ գոյ լինել ի սոցանէ մակացութիւն այս ինքն եթէ յորժամ անորիշք են եւ անհունք անորիշիցն եւ անհնիցն ոչ գոյ մակացութիւն եւ արհեստ։
Զիւր դիտաւորութիւնն ամենայն իրաւք պահելով իմաստասէրս բանականագոյն խնդրել յանձն առեալ քանզի վասն արմատոյ եւ հիման բանականին այժմ զվարդապետութիւն առնէ այս ինքն յաղագս ստորոգելոյ եւ ենթակայի եւ զի այսոքիկ երկոքեան արմատ եւ հիմն են բանականին այսինքն ստորոգեալն եւ ենթակայն յայտնի է յասացելոցս։ Բանականն կատարումն ունի զապացուցականն իսկ ապացուցականն ի շարաբանութեանցն բաղկանայ իսկ շարաբանութիւնքն ի նախադասութեանց իսկ նախադասութիւնքն ի ստորոգելոյ եւ յենթակայէ։ Իսկ ապացուցականն է հաստատութիւն եւ անդիմաճառելի։ Եւ շարաբանութիւն է շարադրեալ բան մարդ կենդանի է իսկ կենդանին գոյ։ Իսկ մասունք շարաբանութեան են նախադասութիւնք։ Առաջին նախադասութիւն մարդ կենդանի երկրորդ նախադասութիւն կենդանին գոյ։ Բայց ունի նախադասութիւն ենթակայ եւ ստորոգեալ ենթակայ ունի առաջին նախադասութիւն զմարդն իսկ ստորոգեալ զկենդանին։ Իսկ երկրորդ նախադասութիւնն ենթակայ ունի զկենդանին իսկ ստորոգեալ զգոյն։ Արդ ստորոգեալն կամ յոլովագոյն պարտի գոլ քան զենթակայն կամ հանգէտ նորին բայց նուազ եւ ոչ երբէք։ Իսկ ենթակայն կամ հանգէտ կամ նւազ բայց յոլով ոչ երբէք քան զստորոգեալն։ Արդ յոլովագոյն ստորոգեալն քան զենթակայն որպէս կենդանին քան զմարդն։ Իսկ հանգէտ ստորոգիլ ասեմք ենթակային այս ինքն մարդոյ զծիծաղականն քանզի հանգիտանիւթք են միմեանց ծիծաղականն եւ մարդն եւ հակադարձին առ միմեանս։ Եւ յարացոյց ասացելոցդ նախաճառեցեալ բաժանումն քանզի գոյացութիւն ստորոգեալ միայն է իսկ անհատքն ենթակայ իսկ մէջքն ստորոգեալք են եւ ենթակայք այլ տեսակագոյնն ենթակայ առաւել գոյ քան ստորոգեալ զի անհատիցն միայն ստորոգի բայց ենթակայացեալ եւ տարընկղմեալ ամենեցուն վերնոցն իսկ ընդմիմեամբքն ստորոգեալք առաւել քան ենթակացեալք։ Աստուստ տարակուսեն ոմանք ասելով եթէ զիարդ ասէք զգոյացութիւն միայն ստորոգեալ քանզի ահա տեսանեմք զսպիտակն այս ինքն զպատահումն ստորոգեալ գոյացութեան եւ է կաթն գոյացութիւն իսկ սպիտակն պատահումն ապա ուրեմն ոչ բարւոք ասէք զգոյացութենէն թէ ստորոգի միայն քանզի ահա եւ ենթակայանայ պատահմանց։ Առ այսոսիկ ասեմք եթէ ոչ ասեմք զնա ամենայն գոյիցն ստորոգիլ այլ այնոցիկ միայն որք ընդ նովաւն են քանզի այնոցիկ որք ընդ նովաւն են ոչ ումեք ենթակայանայ այլ միշտ ստորոգի։ Եւ յարացոյց ասացելոցդ զնոյն բաժանումն ստորարկեսցուք եւ եղիցի գոյացութիւն որպէս բոլոր ինչ իսկ անհատքն որպէս մասունք իսկ մէջքն եւ բոլորքն եւ մասունք այլ տեսակագոյն առաւել մասն քան թէ բոլոր իսկ ընդմիմեամբքն առաւել բոլոր քան թէ մասունք։ Արդ որպէս բոլորն զամենայն ընդ միմեամբ ունի զմասունս նոյնպէս եւ գոյացութիւն ընդ ինքեամբք ունի զամենայն բաժանեալսն ի նմանէ։ Արդ բոլորն եւ գոյացութիւն թէպէտ նմանք միմեանց են ասացելովքդ բայց սակայն այլ է բոլոր եւ այլ է գոյացութիւն քանզի գոյացութիւն իւրով ենթագրութեամբն կարաւղ գոյ յայնսն տեսանիլ որք ի նմանէն բաժանեալք են իսկ բոլորն իւրով ենթագրութեամբ ոչ կարաւղ գոյ որպէս բոլոր տեսանիլ յիւր մասունս քանզի ոչ կարաւղ գոն ձեռն եւ ոտն ի գլուխ տեսանիլ։ Արդ ասացեալ Պորփիւրի յաղագս սեռականագունիցն եւ տեսակագունիցն եւ ընդմիմեամբցն ոչ անտես առնէ եւ զանհատսն այլ սահմանէ եւ զնա ասելով եթէ Անհատ է ի յատկութեանց բաղկացեալն որոց հաւաքումն ոչ երբէք ի վերայ այլոց տեսցի։ Այս է սահման անհատի։ Եւ յարացոյց իմասջիր ինձ զՍոկրատէս քանզի նա անհատ գոլով ի յատկութեանց գոյ բաղկացեալ այս ինքն ի կնդութենէ եւ յառաջքաղերթութենէ եւ յուշիմութենէ եւ ի գոլոյ Սոփրոնիսկոսի որդի։ Արդ այսոցիկ հաւաքումն ոչ երբէք միաբան յայլոց վերայ տեսանի քանզի թէ կունդ է քաղրթեղ չէ թէ քաղրթեղ է ուշիմ չէ թէ ուշիմ գոյ Սոփրոնիսկոսի որդի ոչ կարէ գոլ։ Աստուստ տարակուսեն ճեմականքն եթէ ըստ երկուց յեղանակաց յանցեաւ Պորփիւրիոս զանհատն ի պատահմանցն ասելով լնուլ զոր Արիստոտէլ նախ եւ լաւագոյն եւ պատուականագոյն ասէ գոլ գոյացութիւն ի ստորոգութիւնսն յայտ է թէ յոյժ սխալեաց յայսոսիկ Պորփիւրիոս քանզի եղուտն յեղտիցն լնանին եւ ոչ ի մակեղտիցն։ Այլ եւ ընդդէմ այսորիկ քանզի ինքնաստորակայքն բաղկացուցանեն զայլաստորակայսն իսկ ըստ Պորփիւրի այլաստորակայքն բաղկացուցանեն զինքնաստորակայսն որ է անհնարին։ Քանզի ինքն Պորփիւրիոս ասէ թէ Պատահումն է որ լինի եւ բացալինի առանց ենթակային ապականութեան։ Արդ եթէ ի պատահմանց բաղկացեալ է անհատն հարկ է ապականիլ ենթակային յապականիլ պատահմանցն։ Առ այսոսիկ պատասխանատրեն պղատոնականքն ասելով թէ ոչ ասէ ի պատահմանց բաղկանալ անհատին այլ ճանաչիլ։ Արդ այսպէս պղատոնականքն։ Իսկ դուք ով ճեմականք զինչ ասիցէք։ Եւ նոքա ոչ ինչ անտեղի ասեն լնուլ զէութիւն ի պատահմանց եւ առ այլ գոլ էութիւն եւ առ այլ պատահումն քանզի որպէս ջերմութիւն ի հուր եւ էութիւն ասի գոլ եւ պատահումն քանզի որպէս առ անորակ մարմին պատահումն իսկ առ հուրն էութիւն քանզի գոյացութիւն հրոյ ջերմութիւն է։ Նոյնպէս եւ կնդութիւն որպէս մարդոյ ելոյ պատահումն ասեմք իսկ որպէս առ Սոկրատէս գոյացութիւնն։ Արդ բացատրելոյ սեռի եւ տեսակի զինչ իւրաքանչիւր ոք է։ Աստուստ զենթագրութենէ սեռականագունիցն եւ տեսակագունիցն ճառէ։ Քանզի պարտ եւ արժան է կամ հանգէտք զհանգիտից ստորոգիլ եւ կամ մեծն զնուազէն որպէս խխնջականն ձիոյ իսկ մեծն կենդանին զմարդոյ։ Աստուստ զարմատոյ եւ զհիմանէ բանականին ճառէ զստորոգելոյ եւ զենթակայէ եւ ասէ թէ ամենայն նախադասութիւն ստորոգեալ եւ ենթակայ ունի եւ ստորոգեալն կամ մեծագոյն քան զենթակայն կամ հանգէտ բայց նուազ եւ ոչ երբէք իսկ ենթակայն կամ հանգէտ ստորոգելոյն է կամ նուազ բայց յոլով եւ ոչ երբէք։ Քանզի բոլոր իմն սեռն է իսկ անհատն մասն։ Աստուստ ասէ թէ որ ստորոգին միայն բոլորումն ստորոգեալ է իսկ անհատն մասին որպէս ի տեսութեան յառաջագոյն ասացաք զինչ զանազանին բոլորն եւ որ ստորոգին միայն։ Եւ արդ ասասցուք թէ զինչ զանազանի մասն յանհատէն։ Արդ զանազանի վասն զի մասն ոչ կարէ ընդունել զենթագրութիւն բոլորին այսինքն ձեռն մասն գոլով ոչ ընդունի զենթագրութիւն ոտից եւ գլխոյ իսկ անհատն ընդունի զենթագրութիւն գոյացութեան։ Այսոքիկ մեզ եւ յաղագս տեսակի վարդապետեցան։ 
Յետ երկաքանչիւրոց ծայրից վարդապետութեան եկեսցուք եւ ի տարբերութիւն որ ունի երրորդ դասաւորութիւն թէպէտ եւ բնութեամբ յառաջագոյն է քան զտեսակ այլ զի մի աւցտեսցի վարդապետութիւն սեռին եւ տեսակին ի միմեանց քանզի նոքա ի ներում զինչէին ստորոգին իսկ տարբերութիւն եւ յատուկ եւ պատահումն ի ներում որպիսիինչէին վասն այսորիկ զերրորդն ընկալաւ աստիճան։ Արդ սկիզբն առնելով վարդապետութեան որ յաղագս տարբերութեան նախ ըստ սովորութեանց զբացորոշութեանցն Արիստոտէլի զհոմանունութիւնն բացորոշեսցուք քանզի հոմանուն ձայնիցն է տարբերութիւն։ Արդ ասի տարբերութիւն եռակի քանզի է տարբերութիւն հասարակաբար յատկապէս եւ յատկեղ։ Եւ հասարակաբար է որ նշանակէ անջատական պատահումն իսկ յատկապէս որ նշանակէ անանջատական իսկ յատկեղ որ զգոյացութիւն յարկացոցէ։ Եւ արդ առաջնոյն յարացոյց սպիտակն որ է յիս որ է անջատական եւ կարաւղ գոյ լինել սեաւ իսկ երկրորդին խաժակնութիւն որ է յիս այս է անանջատականն իսկ երրորդին բանականն որ տարադատէ զմեզ յանբանիցն արդ այս տարբերութիւն գոյացութիւն յայտնէ։ Բայց պարտ է գիտել եթէ զի են երեք տարբերութիւնք եւ ոչ յոլովագոյնք եւ ոչ նուազ քան զերիս զոր արժան է ասել եւ ապա ի վերջոյ թէ վասն էր այսպիսի անուանց հանդիպեցան։ Երկու են իրողութիւնք կամ պատահումն կամ գոյացութիւն։ Իսկ պատահումն կամ անջատական կամ անանջատական։ Արդ եթէ անջատական է առնէ զհասարակական պատահումն իսկ եթէ անանջատական առնէ զյատկապէսն։ Իսկ եթէ գոյացութիւն առնէ զյատկեղն որպէս բանականն եւ մահկանացուն որք են գոյացութիւնք մեր։ Արդ եթէ երկակի իրողութիւնք են եւ յերիս բաժանեալ են յիրաւի երեք են տարբերութիւնք։ Երկրորդ պատճառ զոր եւ Պորփիւրիոս ասէ եւ այս է։ Գոյացութիւն է այլ իսկ պատահումն որ է այլայլակ։ Եւ եթէ զիարդ գոյացութիւն այլ է իսկ պատահումն այլայլակ առաջիկայ շարագրութիւնդ ուսուցանէ զմեզ։ Արդ իւրաքանչիւր ոք ի դոցանէ առնէ երկուս լծակցութիւնս այլ անջատական եւ այլ անանջատական այլայլակ անջատական եւ այլայլակ անանջատական։ Են եւ այլ երկուս այլ եւ այլայլակ անջատական եւ անանջատական որք լինին վեց։ Եւ ի սոցանէ երեքն բաղկանան եւ երեքն ոչ եւ բաղկանան ընդ միմեամբքն եւ մի այն որ ի տրամանկեանցն է իսկ ոչ բաղկանան ընդդիմակքն եւ մի ի տրամանկեանցն։ Քանզի ոչ բաղկանայ այն որ ասէ եւ այլայլակ եւ ոչ որ ասէն անջատական եւ անանջատական եւ ոչ մի ի տրամանկեանցն որ ասէ այլ անջատական։ Իսկ բաղկանայ այն որ ասէ այլ անանջատական եւ որ ասէ այլայլակ անջատական եւ այլայլակ անանջատական։ Արդ այլայլակ անջատականն առնէ զհասարակաբար պատահումն իսկ այլայլակ անանջատականն առնէ զյատկապէսն իսկ այլ անանջատականն առնէ զյատկեղն։ Արդ ուսեալք եթէ վասն էր երեք են տարբերութիւնք բեր ըստ մերում խոստմանն ասասցուք եթէ վասն էր այդպիսում հանդիպեցան անուանց։ Արդ հասարակաբար կոչեցաւ տարբերութիւն որ յայտնէ անջատական պատահումն վասն զի հասարակաբար ընդունի զընդդիմական թէպէտ եւ ոչ ի միում ժամանակի քանզի կարող է որ սպիտակն է յայլ եւ յայլ ժամանակի սեաւ գոլ եւ որ շարժին կարաւղ գոյ դադարել յայլ եւ յայլ ժամանակի։ Իսկ յատկապէս տարբերութիւն կոչեցաւ որ անանջատական պատահումն յայտնէ վասն զի ոչ կարողք գոն ընդդիմակքն ի միում եւ ի նոյնում տեսանիլ քանզի ոչ կարող գոն կնտութիւն եւ հերաւորութիւն ի միում եւ ի նոյնում մասին տեսանիլ եւ վասն զի ոչ երբէք անջատի կնտութիւն վասն այսորիկ յատկապէս տարբերութիւն կոչեցաւ։ Իսկ յատկեղ կոչեցաւ տարբերութիւն անանջատական այլն որպէս բանականն վասն զի բանական գոլով մարդոյ ոչ երբէք բաժանի ոչ ազդմամբ եւ ոչ մտածութեամբ վասն այսորիկ յատկեղ տարբերութիւն կոչեցաւ վասն զի զխաժակնն մարթ գոյ մտածութեամբ սեաւակնն իմանալ իսկ զմարդ առանց բանականին անհնար է մարդ իմանալ։ Տարբերութիւն հասարակաբար եւ յատկապէս եւ յատկեղ ասասցի։ Թուի թէ հրամայելով ասէ թէ ասասցի ուստի յայտ է թէ իւր են անունքդ այսպիսի տարբերութեանց զի վասն այսորիկ ասաց թէ ասասցի ոչ ասաց թէ ասի այլ թէ ասասցի։ Ասեն ոմանք եթէ ոչ բարւոք նախադասեցան սեռ եւ տեսակ տարբերութեան վասն զի հանրականագոյն է տարբերութիւն քան զտեսակ։ Ասեմք եթէ բարւոք նախադասեցան վասն զի առինչունակին են եւ ոչ միայն զտեսակն այլ եւ զանհատսն պարտ է նախադասել տարբերութեան զի այսոքիկ առինչունակին են եւ առինչունակն համանգամայն պարտի գոլ։ Որպէս զիարդ եւ իցէ կամ առ ինքն կամ առ այլ։ Բարիոք ասէ բայց ոմանք ասեն եթէ զառ ինքն ասելով գոլ ոչ բարւոք ասաց քանզի տարբերութիւն մինչ յոյժ պակաս յերկուս տեսանի ի միում եւ ոչ երբէք քանզի զիարդ ինքն ինքեան տարբեր է։ Ասեմք եթէ բարիոք ասաց քանզի տարբեր է ինքն ինքեան յայլ եւ այլ ժամանակի այլ ոչ ի միում որ է անհնարին որպէս ինքն ասէ։ Մանկան ելոյր եւ այրացելոյր եւ ներգործելոյր եւ դադարեցելոյր։ Աստուստ պարտ է գիտել եթէ անջատականին պատահման ոմանք դիւրանջատականք են եւ ոմանք դժուարանջատականք։ Քանզի ներգործել ինչ եւ կամ դադարել դիւրանջատականք իսկ մանկան ելոյր այրանալ դժուարանջատական քանզի միշտ յիւր ինչ պէտս ասելով զդիւրանջատական պատահումն ասաց։ Այլ եւ անանջատականն երկակի է քանզի ոմն ի ծնէ որպէս խաժակն եւ կորունչ եւ է ինչ ժամանակաւոր որպէս եւ կնդութիւն եւ սպի ի վիրէ սեւեռեալ։ Զայս ասելով յայտնէ զերկակին գոլ եւ անանջատականին պատահման։ Իսկ յատկեղքն տարբերել այլ այլոյ ասին յորժամ տեսակարարաւ տարբերութեամբ զանազանիցէ որպէս մարդ ձիոյ։ Բարւոք ասաց տեսակարարաւ տարբերութեամբ քանզի տեսակարար տարբերութիւն եւ եղուտ գոլով զմեր գոյացութիւնս կերպարանէ։ Եւ պարտ է գիտել թէ եւ տեսակարար տարբերութիւնք երկակի գոն ոմանք բաժանականք եւ ոմանք բաղկացականք։ Եւ բաժանականք են ընդդիմակայքն որգոն բանականն եւ անբանն իսկ բաղկացականքն են նոյնք այլ զընդմիմեամբքն առնլով որպէս բանականն եւ մահկանացուն։ Այլ հասարակաբարն եւ յատկապէսն այլայլակ առնէ։ Այս ինքն է թէ պատահմունքն զտեսակսն ոչ կարեն փոխել որ են տափնչութիւնք սպիտակութիւնք։ Իսկ յատկեղքն այլ այս ինքն եղուտ գոլով փոխեն զտեսակսն եւ առնեն զոմն բանական կենդանի եւ զոմն անբան։ Արդ ըստ այլարարակս բաժանմունք լինին սեռիցն ի տեսակս եւ սահմանք բացատուեալ լինին ի սեռէ ելով եւ յայսպիսեաց տարբերութեանց։ Աստի յայտ առնէ եթէ երկակի տեսակարարաւղքն են ոմանք բաժանականք եւ ոմանք բաղկացականք։ 
Հանդերձեալ Պորփիւրիոս եւ երկրորդ բաժանումն առնել զոր եւ մեք յայնմ ի տեսութեան թողեալք այժմ կարեւոր կամարեցաք ի կիր արկանել որ է ըստ այսմ աւրինակի։ Էակացն ոմանք անջատականք են եւ ոմանք անանջատականք։ Եւ վասն զի ոչ լիով էանց ընդ այսպիսի բաժանումն բեր զնւազն ի կիր արկցուք նախ ուսանելով թէ զինչ զանազանութիւն է գոյացութեան եւ գոյեղտին պատահման եւ մակագոյեղտին քանզի զայսոսիկ ուսանելով գիտեմք եւ զնուազութիւն բաժանմանն զոր արար Պորփիւրիոս։ Արդ զանազանեալ է գոյացութիւն ի գոյեղէն վասն զի գոյեղն եւ ի վերայ պատահման եռնու իսկ գոյն եւ ոչ երբէք։ Արդ եթէ նոյն էր գոյեղն եւ գոյն պարտ էր գոյին տեսանիլ ուր գոյեղն է։ Բայց թէ զիարդ ի վերայ պատահման առնու գոյեղն ասասցուք։ Գոյնն պատահումն է եւ սեռ է սպիտակին եւ ստորոգի գոյնն սպիտակին գոյեղաբար քանզի թէ ոչ է կարողութիւն զսպիտակն ոչ մտածութեամբ եւ ոչ ազդմամբ առանց գունոյ իմանալ յայտ է թէ գոյեղաբար ստորոգի գոյնն սպիտակին։ Քանզի այսպէս բնաւորեցան ստորոգիլ այնոքիկ որ ոչ կարող գոն կամ մտածութեամբ կամ ազդմամբ անջատիլ։ Արդ թէ տեսանի գոյեղն անդ ուր ոչ կարող գոյ գոյն տեսանիլ ամենայն իրաւք ոչ գոյ նոյնն։ Ըստ նմին աւրինակի որոշեալ զանազանի եւ մակագոյեղն ի պատահմանէ քանզի մակագոյեղն գոյացութեան ստորոգի իսկ պատահումն գոյացութեան ոչ երբէք ստորոգի եթէ ոչ յորժամ ասեմք Սոկրատէս սպիտակ է ոչ ասեմք եթէ Սոկրատէս փոխանակ Սոկրատէս գոլոյ սպիտակ է այլ այնպէս իմանամք ստորոգիլ որպէս թէ սպիտակն ի Սոկրատում է։ Այն իսկ յորժամ ասեմք եթէ Սոկրատէս սպիտակ ոչ է այս ինքն թէ զսահման սպիտակին ոչ ընդունի որպէս զկենդանոյն յայնժամ ոչ ստորոգի պատահումն գոյացութեան։ Ըստ այսմ յեղանակի ասացաւ ոչ ստորոգիլ զպատահումն գոյացութեան։ Բայց եթէ զիարդ ստորոգի մակագոյեղն գոյացութեան որպէս յորժամ ասես ծառայի եւ տեառն զմարդն ստորոգիլ։ Քանզի որպէս ստորոգի մարդում կենդանին այսպէս եւ ի տէրումն եւ ի ծառայումն մարդ քանզի ուր տէր անդ եւ մարդն։ Բայց ոչ զնոյն ստորոգութիւն ասեմ քանզի կենդանոյն առ մարդն գոյեղ է իսկ մարդոյն առ տէրն մակագոյեղ։ Արդ եթէ տեսանի մակագոյեղն անդ ուր ոչ տեսանի պատահումն ամենայն իրաւք ոչ նոյն է մակագոյեղն եւ պատահումն։ Արդ ուսեալք զսոցա զանազանութիւնս եկեսցուք եւ ի բանս իմաստասիրիս։ Արդ ասէ թէ Զանազանին յատկեղն եւ հասարակաբարն եւ յատկապէսն քանզի ոմանք ունին զառաւելն եւ զնուազն զսպիտակն եւ զսպիտակագոյնն իսկ ոմն ոչ։ Ոչ բարիոք ասէ քանզի ցուցանի եթէ հասարակաբարն եւ յատկապէսն ոչ ունի զառաւելն եւ զնուազն իսկ յատկեղն ունի։ Քանզի ահա հասարակաբարն ոչ ընդունի զառաւելն եւ զնուազն որպէս յորժամ ասեմք զեռանկիւնին եւ զքառանկիւնին ի նմին գոլ քանզի նա ընդունելով զեռանկիւնին եւ զքառանկիւնին ոչ տեսանի ի նոսա առաւելն եւ նուազն քանզի ոչ է եռանկիւնի եռանկիւնոյ առաւել եւ նուազ ապա ուրեմն ոչ ամենայն ուրեք ի հասարակաբար տարբերութեան տեսանի առաւելն եւ նուազն։ Այլ եւ ոչ յատկապէսն ամենայն ուրեք ընդունի զառաւելն եւ զնուազն քանզի ահա աթենացի գոլ անանջատական է պատահումն իսկ աթենացի առ աթենացի ոչ ունի զառաւելն եւ զնուազն իսկ յատկեղն ունի զառաւելն եւ զնուազն եւ թէ զիարդ ասասցուք։ Յատկեղն նշանակէ եւ զգոյ եւ զգոյեղ զգոյ որպէս զի ասես զբանականն իսկ զգոյեղն որպէս զսպիտակն քանզի ուսաք եթէ զիարդ զանազանի գոյացութիւնն գոյեղին։ Արդ եթէ յատկեղն առնու ի վերայ գոյին եւ գոյեղին իսկ գոյեղն իմանի ի վերայ պատահման յայտ է թէ յատկեղին ճանաչի առաւելն եւ նուազ։ Քանզի ասեմք զսպիտակն յոյժ սպիտակ եւ նուազ սպիտակ իսկ ասացաք եւ զգոյնն գոյեղաբար ստորոգիլ սպիտակին։ Բայց ասէ զյատկեղն ոչ ունել զառաւելն եւ զընուազն իսկ զհասարակաբարն եւ զյատկապէսն ունել։ Բեր յարադրեսցուք զբանս իմաստասիրիս։ Արդ ասէ թէ Յատկեղն յիրաւի ոչ ընդունի զառաւելն եւ զնուազն վասն զի մի տեսակ յայտնէ որ կերպարանողական գոյ մեր որպէս բանականն։ Իսկ մին եւ նոյնն զիարդ կարող գոյ ընդունել զընդդիմակսն այս ինքն զառաւելն եւ զնուազն քանզի եթէ ընդունի փոփոխի իսկ բանական ասէ զգոյեղն որ միշտ եւ նոյնպէս իւրաքանչիւր ումեք գոյ։ Ապա թէ ոք ասէ թէ ասեմք բանականագոյն ասեմք թէ հանճարոյ եւ մակացութեան է ընդունել զառաւելն եւ զնուազն այսինքն զբանականն։ Բայց եւ այլազգ յանդիմանել զիմաստասէրս քանզի ասեմք եթէ ըստ այդմ բանի եւ ոչ մի ոք ի զանազանութեանցդ ընդունի զառաւելն եւ զնուազն քանզի եթէ վասն գոլոյ մի տեսակ բանականին ոչ ընդունի զառաւելն եւ զնուազն ապա եւ ոչ որ հասարակաբարն է պարտ է ընդունել եւ ոչ որ յատկապէսն։ Քանզի սպիտակն որպէս ի սպիտակում մարմնում տեսակ է սպիտակ մարմնոյ եւ ոչ գոյ կարողութիւն զսպիտակ մարմին արտաքոյ սպիտակութեան իմանալ։ Եւ է մի տեսակ սպիտակն սպիտակ մարմնոյն վասն զի առ սպիտակ մարմինն տեսակ է սպիտակն իսկ առ հանուր մարմին ոչ երբէք։ Արդ ոչ պարտ է սպիտակին որ է մի տեսակ սպիտակ մարմնոյն ընդունել զառաւելն եւ զնուազն քանզի պարտ է սպիտակին որ է սպիտակ նոյնպէս գոլ։ Ապա ուրեմն ոչ է ընդունելի բան իմաստասիրիս։ Իսկ արդ զինչ եւ մեք ասասցուք։ Ասեմք թէ պարտ է այսպէս ասել թէ անլայն իրս նշանակէ տարբերութիւն որպէս զեռանկիւնին եւ զքառանկիւնին քանզի այսոքիկ անլայն են խառնուածով եւ ոչ ընդունի զառաւելն եւ զնուազն նոյնպէս եւ աթենացին անլայնական գոլով ըստ խառնուածս ոչ ընդունի զառաւելն եւ զնուազն նոյնպէս եւ բանականն միշտ եւ նոյնպէս գոլով եւ ոչ ունելով լայնութիւն խառնուածոյ ոչ ընդունի զառաւելն եւ զնուազն։ Իսկ եթէ լայնութիւն խառնուածոյ ունի յայնժամ ընդունի զառաւելն եւ զնուազն որգոն սպիտակն կարող գոյ առաւել սպիտակ գոլ եւ նուազն։ Վասն այսորիկ ընդունի զառաւելն եւ նուազն։ Իսկ ըստ երկրորդ յեղանակի զանազանի յատկեղն ի հասարակաբար եւ ի յատկապէս տարբերութենէ քանզի նոքա յենթագրութիւնս յարառոցին իսկ յատկեղքն ի սահմանս։ Զայս ճշմարիտ ասէ։ Եւ տես զիարդ յայտ արար աստանաւր եթէ յատկեղն եւ զգոյացութիւն նշանակէ եւ զգոյեղ։ Քանզի ասելն եթէ յատկեղն ի սահմանս յարառոցին յայտ արար եթէ ի վերայ պատահմանց ասի գոյեղն քանզի սահմանեմք եւ զպատահմունս։ Իսկ սահման ի գոյեղիցն բաղկանան ձայնից յայտ է թէ եւ ձայնք ի վերայ սահմանաց պատահմանց գոյեղք գոն։ Քանզի ասեմք եթէ սպիտակն գոյն է արտադատող աչաց։ Երրորդ առ այսոքիւք ասէ եթէ զանազանի յատկեղն ի հասարակաբար եւ ի յատկապէս տարբերութեանց քանզի նոքա այլայլակ առնեն իսկ յատկեղն այլ։ 
Ասացաք եթէ ըստ որոց իրաց զանազանին ի միմեանց տարբերութիւնքս։ Ասասցուք թէ զինչ զանազանութիւն ունի առ ինքն յատկեղն յայտնելով զբաղկացականս եւ զբաժանականս տարբերութիւնս։ Վասն որոյ ասեն ոմանք թէ նոյնք են։ Եւ զի ոչ են նոյնք յասացելոցս յայտ է։ Սեռականագունից սեռիցն ոչ են բաղկացուցիչ զանազանութիւնք բայց միայն բաժանականքն եւ դարձեալ տեսակագունից տեսակացն ոչ գոն բաժանականք տարբերութիւնք այլ բաղկացուցիչ զանազանութիւնք։ Արդ եթէ նոյնք էին պարտ էր ի միում մասին տեսանել զերկաքանչիւրսն իսկ եթէ ոչ տեսանին յայտ է թէ ոչ են նոյնք։ Եւ ունիմք աստուստ երկուս առածս։ Մի թէ սեռականագոյն սեռն ոչ սահմանի վասն զի ոչ ունի բաղկացուցիչ զանազանութիւնս նա քանզի եւ ամենայն սահման ի սեռէ եւ ի բաղկացուցիչ զանազանութեանց լինի եւ եթէ ըստ այսմ բանի եւ ոչ տեսակագոյն տեսակն բաժանի քանզի այսպէս ասէ Պղատոն նախ պարտ է զբաժանումն ի սեռականագունիցն մինչեւ ցտեսակագոյնսն լինել եւ ոչ անցանել յայնկոյս յանհատսն։ Երկրորդ բաժանականքն սեռիցն սեռիցն միայն են ոչ երբէք եւ տեսակացն իսկ բաղկացականքն տեսակացն միայն են ոչ եւս եւ սեռիցն եւ թէպէտ ասէ ոք թէ եւ սեռիցն են բաղկացականքն։ Ապա ուրեմն պարտ էր եւ ամենայն սեռի գոյ զի որք նոյն տեսակի գոյեղաբար գոն եւ ամենեցուն նմանեացն գոյեղաբար գոն։ Արդ եթէ միում սեռի բաղկացականք գոն զանազանութիւնք պարտ է եւ ամենայն սեռի գոլ իսկ եթէ ոչ գոյ քանզի սեռականագունիցն ոչ գոն բաղկացականք ապա ուրեմն ամենայն իրաւք ոչ նոյնք են բաղկացականք եւ բաժանականք տարբերութիւնքն։ Եւ յընդդիմակէն մարթ գոյ հակադարձել զբանն եւ զնոյն ասել ի վերայ բաժանականացն։ Եթէ էին բաժանականք տարբերութիւնք տեսակի պարտ էր եւ ամենայն տեսակի իսկ եթէ ոչ են քանզի տեսակագոյնքն ոչ ունին բաժանականս ապա ուրեմն ամենայն իրաւք ոչ են նոյնք քանզի ոչ կարաւղ գոն ի միում եւ ի նոյնում տեսանիլ։ Երրորդ եւ հաւաստագոյն եթէ ոչ նոյնք են վասն զի կենդանոյն բաղկացականք են գոյացութիւն ներշնչաւորն եւ զգայականն իսկ բաժանականք կենդանոյն բանականն եւ անբանն։ Չորրորդ թէպէտ եւ նոյնք էին ամենայն իրաւք բաղկացականքն ի բաժանականացն լինին բայց սակայն ոչ ի նոյնում եւ ի միում կարաւղ գոյ տեսանիլ քանզի կենդանոյն բաժանական բանականն եւ մահկանացուն մարդոյն բաղկացականք գոն։ Հինգերորդ բաղկացականքն հանրականագոյնք են իսկ բաժանականքն մասնականագոյնք։ Եւ զի բաղկացականքն հանրականագոյնք են յայտնի է ի բաժանելն մեր զնոսա քանզի ասեմք եթէ կենդանին գոյացութիւն ներշնչական զգայական։ Արդ վասն զի ներշնչականն ի յոլովագոյնս հասեալ գոյ քան զկենդանին բաժանեմք զնա ի զգայականն եւ յանզգայականն եւ դարձեալ վասն զի զգայականն յոլովագոյն է քան զկենդանին բաժանեմք զնա յինքնաշարժն եւ յանշարժն։ Վեցերորդ բաժանականքն ապականութեան գոն արարչականք իսկ բաղկացականքն բաղկացութեան քանզի ոմանք բաժանելով զկենդանին ի բանականն եւ յանբանն կարծիս ապականութեան տան իսկ բաղկացուցիչքն բաղկացութեան։ Եաւթներորդ բաժանականքն ի հակակայսն տեսանին բանականն եւ անբանն իսկ բաղկացուցիչքն եւ ոչ երբէք քանզի ոչ ոք ասէ եթէ մարդ է կենդանի բանական եւ անբան։ Եւ պարտ է գիտել թէ Պորփիւրիոս միով անուամբ զբաղկացականսն բաժանականս կոչէ եւ զբաժանականսն բաղկացականս։ Քանզի պատուականագոյն է բաղկացականն քան զբաժանականսն։ Նախ եւ առաջին աստուստ զի բաղկացականքն պատուականագոյնք են քան զբաժանականսն վասն զի բաղկացականքն հանրականագոյնք են իսկ բաժանականքն մասնականագոյնք։ Իսկ պատուականագոյն է հանրականն քան զմասնականն։ Երկրորդ վասն զի բաժանականքն զաւրութեամբ են իսկ բաղկացականքն ներգործութեամբ։ Եւ պատուականագոյն է ներգործութեամբքն քան զզաւրութեամբն վասն զի կենդանին զբաժանականն այս ինքն զբանականն եւ զմահկանացուն զաւրութեամբ ունի յինքեան իսկ մարդն ներգործութեամբ։ Վասն այսորիկ պատուականագոյն է բաղկացականն քան զբաժանականն։ 
Արդ ի վերուստ դարձեալ սկսանելով ճառելի է։ Յասելն ի վերուստ սկսանելով յայտ արար երկրորդ բաժանումն առնել էակացն յանջատականն եւ յանանջատականն։ Եւ անանջատականացն են որ ըստ ինքեանց են եւ են որ ըստ պատահմանց։ Զանանջատականն աստուստ բաժանէ ի գոյացութիւն եւ ի պատահումն քանզի ըստ ինքեան ասելով զգոյացութիւն նշանակեաց քանզի սովորութիւն է Արիստոտէլի զբնութիւն ըստ ինքեան անուանել որպէս ինքնագոյ։ Իսկ ըստ պատահմանցն ոչ առեալ լինին ի գոյացութեանն բանի եւ ոչ առնեն այլ այլ այլայլակ։ Արդ տես աստանաւր զիարդ զգուշաբար ասաց։ Քանզի վասն գոյեղիցն որք ի սահմանս առնուն եւ յենթագրութեան ոչ քննեաց եւ ասաց թէ ի գոյացութեան միայն բանի առնու զի ցուցցէ թէ եւ յենթագրութիւնս պատկանաւորք գոն։ Իսկ վասն պատահմանցն որք ոչ առնուն ի գոյացութեան բանի այլ յենթագրութեան զի ցուցցէ թէ յենթագրութեան միայն գոն պատկանաւորք ասաց եթէ ոչ առնեն այլ այլ այլայլակ։ Դարձեալ ըստ ինքեանցն տարբերութեանց ոմանք են ըստ որս բաժանեմք զսեռսն ի տեսակս եւ ոմանք ըստ որս բաժանեալքն տեսակարարին։ Աստուստ յաղագս բաժանականաց եւ բաղկացուցչաց զանազանութեանցն ճառէ։ Զի շնչաւորին եւ զգայնոյն տարբերութիւն ենթակայական է կենդանոյն գոյացութեան։ Աստուստ ցուցանէ թէ ոչ նոյն տարբերութիւնք են բաղկացականք եւ բաժանականք վասն զի ոչ ի վերայ միոյ առեալ տեսանին։ Այլ բանականն եւ մահկանացուն բաղկացականք լինին մարդոյ։ Յայսմ բաժանմանէ վեց լինին լծակցութիւնք բանականն եւ անբանն մահկանացուն եւ անմահն բանական մահկանացուն բանական անմահն անբան մահկանացուն անբան անմահն յորոց ըստ ոմանց երկու անբաղկացելիք են իսկ չորք բաղկացելիք իսկ ըստ այլոց երեք են բաղկացելիք եւ յերիցն երկուքն գտանին ընդմիմեամբք եւ մինն տրամանկիւնի։ Իսկ եթէ չորք են բաղկացելիք երկու տրամանկիւնիքն եւ երկու ընդմիմեամբքն։ Արդ ըստ Պղատոնի չորս են բաղկացելիքն բանական անմահ բանական մահկանացու անբան մահկանացու անբան անմահ։ Իսկ զընդդիմակսն անբաղկացելիս զբանականին եւ զանբանին զմահկանացուին եւ զանմահին։ Իսկ Արիստոտէլ զանբան անմահն ոչ ընդունի այլ երիս բաղկացելիս որում հետեւիլ խոստացաւ Պորփիւրիոս։ Այսպէս է վերնագոյն գոյացութեան։ Արդ այսպէս ունի եւ գոյացութիւն քանզի բաժանի ի շնչական եւ յանշունչն ի զգայունն եւ յանզգայն որք լինին եւ յայսմ բաժանմանէ վեց լծակցութիւնք շնչականն եւ անշունչ զգայուն եւ անզգայ շնչական զգայուն շնչական անզգայ անշնչական զգայուն անշնչական անզգայուն որոց տրամագծութիւնք լինին այսպէս եւ ըստ այսմ աւրինակի զոր վերոյ ասացաք։ 
Եթէ ի գիտութիւն իրողութեանց սահմանք գոյանան եկեսցուք այսուհետեւ եւ զտարբերութիւն սահմանեսցուք ասացեալ եթէ զինչ է հասարակաբարն եւ զինչ յատկապէսն եւ զինչ յատկեղն եւ զիարդ յատկեղն զգոյացութիւն եւ զգոյեղ նշանակէ եւ զիարդ բաղկացաբար եւ բաժանաբար առեալ գոյ։ Արդ ասի տարբերութիւն որով առաւելու տեսակն քան զսեռն։ Եւ բարւոք ասաց թէ որով առաւելու տեսակն քան զսեռն քան զի ի տեսակում առաւելուն տարբերութիւնք իսկ ի սեռում եւ ոչ երբէք քանզի սեռն որպէս սեռ անբաժանելի գոլով ոչ ունի զանազանութիւնս։ Ապա եթէ ասիցէ ոք այո ունի քանզի ահա ասեմք գոյացութիւն ներշնչական զգայական ասասցուք եթէ ոչ ունի զտարբերութիւնս զայս որպէս սեռ այլ որպէս տեսակ։ Եւ այս նախ յայտնի յայնոցիկ զի բաղկացականք գոն զանազանութիւնքն իսկ բաղկացականք տարբերութիւնք ոչ գոն սեռիցն այլ տեսակացն։ Ապա եթէ վիճաբար ոք ի ներս գայցէ եթէ ամենայն իրաւք սեռ ունի տարբերութիւնս այլ ոչ եթէ զհանգէտս եւ զնոյնս թուով տեսակի քանզի տեսակն ունի եւ զիւր տարբերութիւնսն ունի եւ զսեռին քանզի գոյացութիւն ներշնչական զգայական ասի եւ ի վերայ մարդոյ որ է տեսակ եւ բանականն եւ մահկանացուն այլ եւ ներգործութեամբ գոն ի տեսակում զաւրութեամբ ի սեռում յորժամ եւ թոյլ տացէ ոք զբանականն զանազանութիւն գոլ սեռում որպէս սեռում։ Բայց զայս ասեմ զի անբաժանելի գոլով սեռի ոչ ունի զբանականն յիւրմէ բաժանեալ։ Եւ մի ոք կարծեսցէ եթէ տեսակ յոլովագոյն ունելով տարբերութիւն հանրականագոյն է քան զսեռ քանզի ուր յոլովք են տարբերութիւնք անդ սուղ եւ նուազ գոյ սահմանեալն։ Քանզի ահա յանհատսն տարածանելով մարդ ոչ այնչափ ինչ ունի զանազանութիւն որչափ անհատն։ Քանզի ասելով մարդ կենդանի բանաւոր մահկանացու մտաց եւ հանճարոյ ընդունակ եւ զընդհանուրն սահմանէ։ Իսկ եթէ կամիցի զմի յանհատիցն այս ինքն զմասնականսն յաւելու եւ այլ զանազանութիւնս առ ի յանհատել զհանուր մարդն։ Քանզի ասեմք զՍոկրատէս մարդ կենդանի բանաւոր մահկանացու մտաց եւ հանճարոյ ընդունակ լայնեղունկն յառաջաքաղերթ։ Եւ այսպէս ի ձեռն յոլովից զանազանութեանց անհատի ընդհանուր մարդն։ Աստուստ քննեն ոմանք եթէ վասն էր Պորփիւրիոս զտարբերութիւն սեռիւ եւ տեսակաւ սահմանեաց իսկ զտեսակ եւ զսեռ ոչ ի ձեռն միմեանց աւանդեաց եւ այն զի կարաւղ գոյր տեսակ տարբերութեամբ եւ սեռիւ սահմանիլ որպէս զի յորժամ ասէ ոք տեսակ է որ յոլով զանազանութիւնս ունի քան զսեռ նմանապէս եւ սեռ կարաւղ գոյր բացագայիլ տեսակաւ եւ զանազանութեամբ որպէս յորժամ ասէ ոք սեռ է որ ի տեսակում տեսանի եւ ոչ ի տարբերութեան երբէք քանզի զմարդ կենդանի ասեմք իսկ զբանաւորութիւն ոչ կենդանութիւն։ Բայց է առ այսոսիկ այսպէս պատասխանատրել չորք են որ ներանիւթեն երեք անբաղկացելիք եւ մին բաղկացելի խոստովանեալ ի խոստովանելոյ երկբայ յերկբայէ խոստովանեալ յերկբայէ երկբայ ի խոստովանելոյ։ Եւ ի սոցանէ երեքն որպէս ասացաք անբաղկացելի եւ մին բաղկացելի։ Եւ ոյք ոմանք այսոքիկ են ասասցուք։ Խոստովանեալն ի խոստովանելոյ ոչ կարէ բաղկանալ վասն զի ոչ մարթ գոյ ներանիւթել զխոստովանեալն ի խոստովանելոյ եւ ոչ զերկբայն յերկբայէ քանզի այսպիսիս ընդ միմեանց գոյ բան։ Այլ եւ ոչ զխոստովանեալն յերկբայէն զի եթէ զխոստովանեալն ի խոստովանելոյն ոչ մարթի ներանիւթել զիարդ զխոստովանեալն յերկբայէն։ Իսկ զերկբայն ի խոստովանելոյն ներանիւթել եւ հաւանեցուցանել մարթ գոյ։ Արդ այսոցիկ այսպէս ելոց բանաւորական հնարի պիտանացեալ Պորփիւրիոս ոչ սահմանէ զխոստովանեալն յերկբայէն քանզի զսեռ սահմանելով ոչ կարաւղ գոյ տարբերութեամբ եւ տեսակաւ զնա բացատրել քանզի տակաւին եւս տեսակ եւ տարբերութիւն երկբայանային առ ի մէնջ։ Այլ եւ ոչ զտեսակ տարբերութեամբ եւ սեռիւ քանզի տակաւին եւս անգիտանիւր առ ի մէնջ տարբերութիւն։ Իսկ զտարբերութիւն սեռիւ եւ տեսակաւ բացատրեաց զերկբայացեալն ի մէնջ ի խոստովանեցելոցն։ Եւ վասն զի ոմանք ներանիւթեն ոչ գոլ զտարբերութիւն բեր նախ զներանիւթելն նոցա ուսցուք եւ ապա ցուցցուք զնա գոլ ի գոյիցն։ Արդ ներանիւթեն ի ձեռն երկուց այսոցիկ առածից որոց առաջինն է այս։ Ոչ երբէք ընդդիմակքն ի միում եւ ի նոյնում ըստ թուոյ ի նորին մասին եւ նոյնում ժամանակի տեսանին որգոն սպիտակն եւ սեաւն ի միում ըստ թուոյ ի նորին մասին եւ նոյնում ժամանակի տեսանիլ ոչ կարէ եւ վասն զի կարաւղ գոյ ի նոյնում ըստ տեսակի զի եղիցի ի Սոկրատում սեաւն իսկ ի Պղատոնում սպիտակն։ Եւ վասն այնորիկ յաւելին ըստ թուոյ զի զմին յայտնեսցեն։ Եւ քանզի ի միասին կարաւղք գոն ընդդիմակքն տեսանիլ յոտսն ցուրտ իսկ ի գլուխն ջերմ վասն այսորիկ յաւելին ի նոյն մասին։ Եւ դարձեալ վասն զի յայլ եւ այլ ժամանակի կարաւղ գոն ի նոյն մասին ընդդիմակքն տեսանիլ վասն այսորիկ յաւելին ի նոյն ի նմին ժամանակի։ Իսկ երկրորդ առածն ունի ըստ այսմ աւրինակի։ Ոչ երբէք յոչէէ եւ յոչնչէ գտանի ինչ եղեալ քանզի ամենայն գոյք ի գոյից ունին զլինելն։ Եւ գիտելի է թէ այլազգ ասէ Պղատոն զոչ երբէք ոչ ուրեք եւ այլազգ Արիստոտէլ։ Քանզի Պղատոն զոչն երբէք ոչ ուրեք ոչ մտածութեամբ եւ ոչ ներգործութեամբ ասէ գոլ ուստի զարալեզն ասէր ամենեւին ոչ ուրեք ոչ երբէք վասն զի ոչ ունի զգոլն եւ ոչ մտածութեամբ։ Իսկ Արիստոտէլ զոչն երբէք ոչ ուրեք է որ մտածութեամբ է բայց ներգործութեամբ ոչ։ Արդ այսոցիկ այսպէս ելոց ասեն վասն տարբերութեան ոչ գոլ քանզի ուր են ասեն քանզի թէ ասէք եթէ ի սեռում գոն սուտ ասէք քանզի զայսոսիկ ներանիւթեաց առաջին առածն զընդդիմակսն ոչ երբէք ի նոյնում ըստ միում թուոյ ի նոյնում մասին ի նոյնում ժամանակի գոլ։ Արդ եթէ կենդանին մի եւ նոյն է ըստ թուոյ անմասն է ըստ որում սեռ է վասն զի սեռք անմարմինք են ընդհանուր գոլով իսկ անմարմինք անմասունք են։ Ապա զիարդ կարաւղ գոյ ի նոյն ժամանակի ընդունել զընդդիմակսն այսինքն զբանականն եւ զանբանն զմահկանացուն եւ զանմահն։ Այլ թէպէտ եւ ասին գոլ տարբերութիւնք ի սեռում ամենայն իրաւք եւ ըստ նոյնում ժամանակի գոն քանզի ոչ գոյ մարթ այսաւր բանական իմանալ զկենդանին եւ այգուն անբան։ Արդ եթէ ոչ են տարբերութիւնք ի սեռսն ապա ուրեմն յոչերբէքէն յոչուրեքէն գոն զոր երկրորդ առածն արգելու յոչերբէքէն յոչուրեքէն գոլ ինչ եւ թէպէտ եւ ասես զջուր ի հրոյ լինել սակայն յառաջագոյն գոյր հուրն եթէ ասես ի ջրոյ լինել աւդ այլ սակայն յառաջագոյն գոյր ջուրն։ Արդ յաղագս այսոցիկ պատասխանատրութիւն եթէ է ինչ մէջ որ ոչ յոչուրեքէ յոչերբէքէն է եւ ոչ դարձեալ զգոլն ունի յինքեան այլ ընդ մէջ երկաքանչիւրոց ծայրիցն է որ զաւրութեամբ կոչի որպէս մանուկն որ զաւրութեամբ քերթող ասի։ Արդ այսպիսիս ոչ ի գոյիցն է վասն զի ոչ է եւ ոչ ասի այլ եւ ոչ յոչերբէքէ յոչուրեքէն է վասն զի զաւրութեամբ ունի զգոլ։ Արդ այսպիսիս զերկոսեան զտարակուսանսն լուծանէ քանզի է ասել եթէ տարբերութիւնք ի սեռսն ոչ են ներգործութեամբ այլ զաւրութեամբ այս ինքն յորակութեան կարաւղ գոյ տեսանել զաւրութեամբ զջերմ եւ զցուրտ քանզի իք ջերմ եւ ցուրտ այս ինքն ոմն ցուրտ զաւրութեամբ եւ ջերմ զոր եւ ի վերայ ձիթոյ է տեսանել քանզի ձէթ զաւրութեամբ ունի յինքեան զջերմ եւ զցուրտ եւ որչափ ինչ ժամանակս ինքն ըստ ինքեան մնայ զաւրութեամբ ասի ունել զջերմ եւ զցուրտ իսկ եթէ խառնի յինչ փոփոխէ զմին ի միւսն։ Քանզի եթէ խառնի ընդ վարդում փոփոխէ զջերմ ի ցուրտ իսկ եթէ ընդ կոչեցելումն գնդածաղիկ խառնեսցի յայնժամ ի ջերմն փոխէ զցուրտն։ Արդ այսոցիկ այսպէս ելոց ցուցանի թէ սեռ զաւրութեամբ ունի զտարբերութիւն յինքեան թէպէտ եւ հակակայք միմեանց գոն տարբերութիւնքն։ Քանզի գոյնն սեռ գոլով զաւրութեամբ ունի յինքեան զընդդիմակսն այս ինքն զսեաւն եւ զսպիտակն իսկ որակութիւն զջերմ եւ զցուրտ իսկ կենդանին զբանականն եւ զանբանն։ Աստուստ ունիմք եթէ կարաւղ գոն ընդդիմակք միմեանց գոլով տարբերութիւնք զաւրութեամբ տեսանիլ ի սեռսն որով եւ երկրորդ տարակուսումն լուծանի զի թէ տարբերութիւնքն ի սեռսն զաւրութեամբ գոն յայտ է թէ ոչ են յոչերբէքէն յոչուրեքէն։ 
Զճեմականացն զկարծիս անարգել պղատոնականքն կամելով փորձին ներգործութեամբ ցուցանել զտարբերութիւնսն ի սեռն քանզի զաւրութեամբ ասել խտրեն զտարբերութիւնսն ի սեռսն ասելով եթէ զաւրութեամբ ասեմք զտարբերութիւնս ի սեռն իսկ ներգործութեամբ ի տեսակսն եղիցին տեսակքն լաւագոյն քան զսեռսն վասն զի լաւագոյն է ներգործութեամբն քան զաւրութեամբ։ Երկրորդ վասն զի եւ ոչ ընդդիմակք միմեանց են այսոքիկ վասն զի ոչ ունին ընդդիմութիւն բանականն եւ անբանն քանզի գոյացութիւնք են։ Իսկ գոյացութիւնք ոչ ունին ընդդիմակս վասն զի ոչ են յենթակայում այլ ենթակայք որպէս հանդերձեալ եմք ուսանել ի Ստորոգութիւնսն Արիստոտէլի։ Ապա եթէ էին այսոքիկ ընդդիմակք միմեանց ոչ կարէին ներգործութեամբ ի միում իմիք տեսանիլ իսկ այժմ բանականն եւ անբանն ի մարդում տեսանին եւ ոչ ապականեն զմիմեանս որոց պարտ էր ապականել եւ ոչ փոփոխին ի միմեանց որոց պարտ էր փոփոխիլ ըստ աւրինաց ընդդիմութեան։ Երրորդ առ այսոքիւք թէ եւ էին ընդդիմակք միմեանց այսոքիկ պարտ էր ի միում եւ ի նոյնում տեսանիլ քանզի ահա ցուրտն եւ ջերմն սպիտակն եւ սեաւն եւ բոլոր տեսակք յանտեսակում նիւթում տեսանին։ Չորրորդ եւ զի ընդդիմակք միմեանց ի միում եւ ի նոյնում տեսանին որպէս եւ ի նոյն իսկ ի զգայութեանց յայտնի գոյ քանզի համայն տեսութիւն զընդդիմակացն բուռն հարկանէ զսեւէն եւ զսպիտակէն եւ հաւաստի գոյ բանդ յորոշելոյ զսեւն ի սպիտակէն որպէս ի քարտիսի զգիրն։ Բայց է յաղագս ճեմականացն այսպէս պատասխանատրել եւ առ առաջինն այսպէս ասել եթէ մի որ ինչ արիստոտելականացն թուի զնոյն ի կործանումն նոցին առնուք ով պղատոնականք քանզի նոցա թուին տեսակքն լաւագոյնք քան զսեռսն քանզի թէ ասիցէ ոք եթէ մարդ բանական է ոչ պարտիմք մեղադրել եթէ զի ասաց զմարդ բանական այլ ցուցանել եթէ էր կարողութիւն ի ձեռն այլոց ապացուցից եթէ ոչ է բանական։ Արդ եթէ թուի արիստոտէլականաց վասն տեսակացն եթէ լաւագոյնք են քան զսեռսն եւ անհատքն քան զտեսակսն որպէս եւ Արիստոտէլ ցուցանէ ի Ստորոգութիւնսն ոչ է պարտ ի նոցա կարծեացն անպատեհացուցանել եւ ասել թէ վասն էր տեսակք լաւագոյն են քան զսեռսն վասն զի այնպէս դիտէ եւ ճշմարտութիւնն։ Իսկ առ երկրորդն ասեմք թէ եւ գոյեղ զանազանութիւնքն ոչ են ընդդիմակք միմեանց բանականն եւ անբանն այլ սակայն պատահականք տարբերութիւնքն ընդդիմակք միմեանց են ջերմն եւ ցուրտն սպիտակն եւ սեաւն որք ոչ կարաւղ գոն համայն ի միում տեսանիլ։ Արդ եթէ խոստովանաբար այսոքիկ համայն ի միում մասին ի միումն ժամանակի ոչ կարաւղք գոն գոլ ապա եւ ոչ այնոքիկ յաղագս որոյ յերկբայս եմք այս ինքն բանական եւ անբանն կարաւղք գոն ներգործութեամբ տեսանիլ համայն ի միում վասն զի եւ զերկբայն ի խոստովանեցելոյն ներանիւթել բնաւորեցաք։ Իսկ առ երրորդն ասասցուք որ ասացէք եթէ ընդդիմակքն յանտեսակում նիւթում տեսանին։ Արդ թէպէտ եւ տեսանին ի նմա ոչ ներգործութեամբ այլ զաւրութեամբ քանզի զինչ ասեմք յաղագս նիւթոյն որ ի Սոկրատումն է եւ յաղագս այնորիկ որ յամենայնումն է քանզի որ ի Սոկրատումն է նա ոչ երբէք է ներգործութեամբ ձիոյ եւ շան բայց զաւրութեամբ է ձիոյ եւ շան իսկ ներգործութեամբ Սոկրատայ։ Իսկ եթէ զայն նիւթ ասէք որ յամենայնումն է անհնարին է նմա ներգործութեամբ զՍոկրատէս ունել եւ զձին բայց զաւրութեամբ։ Իսկ առ չորրորդն ասեմք թէ ոչ է պարտ տարակուսանաւք զտարակուսանս լուծանել քանզի եթէ տարակուսեմք եթէ զի է բանական մարդ ոչ պարտիք ասել թէ վասն զի աստուածայինքն բանականք են քանզի տարակուսի եւ ձեզ ինքեանց թէ վասն զի ի տեսութեանց ընդդիմակքն ներգործութեամբ քանզի ի վերայ անմարմնոցն ասին ընդդիմակքն ազդմամբ տեսանիլ իսկ ի վերայ մարմնոցն ոչ երբէք։ Եւ տարակուսեցաւ ձեզ եթէ զիարդ համայն բուռն հարկանէ զընդդիմակացն տեսութիւն մարմին գոլով։ Զայս տարակուսանս ի լուծումն երկբայեցելոցն ոչ է պարտ ձեզ ածել։ Արդ եթէ զիարդ տեսութիւն զընդդիմակացն համայն բուռն հարկանէ ի մեծամեծս իրողութեանցն ուսցուք։ Զորս եւ որոշելով այս ինքն սահմանելով ասեն տարբերութիւն է որով առաւելու տեսակն քան զսեռն։ Սահմանս այս ոչ է Պորփիւրի այլ ճեմականացն վասն որոյ ասաց թէ ասեն այլ ոչ թէ ասեմ։ Քանզի մարդն քան զկենդանին աւելի ունի զբանականն։ Աւելիդ ասելով յայտ արար թէ ներգործութեամբ ունի տեսակն զտարբերութիւն իսկ սեռն զաւրութեամբ։ Զի կենդանին եւ ոչ մի ինչ ոչ է յայսցանէ։ Այս ինքն եթէ սեռ ոչ երբէք ոչ ունի այլ ունի քանզի երկու բացասութիւնք որպէս ունիմք ուսանել մի ստորասութիւն առնէ։ Այսուիկ առակէ զերկուս ձեռնարկութիւնսն զայնոսիկ եւ ասէ եթէ զաւրութեամբ ունի զդոսա ապա թէ ոչ յոչերբէքէն յոչուրեքէն տեսանին։ Եւ ոչ զամենայն զհակակայսն ունի։ Ասեն ոմանք եթէ ոչ բարւոք ասաց զամենայն զհակակայսն որպէս թէ յայտ արար թէ զոմանս ընդունի։ Ոչ բարւոք մեղադրեն իմաստասիրիս վասն զի ցուցեալ է Արիստոտէլի զայսպիսիս զանտարորոշս նախադասութիւնս հանգիտակարողս գոլ մասնականաց։ Այլ որպէս արժանի առնեն զաւրութեամբ զամենայն ունի։ Ոմանք աստուստ ձեռնարկեն ի համաձայնութիւն ածել զԱրիստոտէլ եւ զՊղատոն զի Պղատոն ներգործութեամբ ասէ ունել զտարբերութիւն եւ Արիստոտէլ զաւրութեամբ։ Է ինչ զաւրութեամբ առաջին եւ է ինչ երկրորդ զաւրութեամբ զոր եւ միջակ ասեմք եւ է ինչ առաջին ներգործութեամբ եւ է ինչ առ երկրորդ։ Առաջին զաւրութեամբ ասեմք զմանուկն որ քերթողն այս ինքն ըստ ճահաւորութեան զի եթէ ոչ պակասէ ժամանակն կարաւղ գոյ զամենայն մակացութիւնս ընդունել։ Երկրորդ զաւրութեամբ ասեմք զայն որ իրաց ինչ ունակութիւն ունելով ոչ ներգործէ։ Իսկ առաջին ներգործութեամբ ասեմք որ քերթելն կարաւղ գոյ ննջիցէ եւ ոչ կամիցի քերթել։ Իսկ երկրորդ ներգործութեամբ ասեմք զքերթողն որ ներգործութեամբ ուսուցանէ այս ինքն ըստ պատրաստութեան։ Արդ տես զի նոյն է երկրորդ զաւրութեամբ եւ առաջին ներգործութեամբ քանզի երկրորդ զաւրութեամբ ասեմք զքերթաւղն ունակութիւն ունել բայց ներգործել ոչ երբէք։ Զնոյն եւ առաջին ներգործութեամբն ունի։ Արդ եթէ նոյն են երկրորդ զաւրութեամբն եւ առաջին ներգործութեամբ ձայնակից գոն Արիստոտէլ եւ Պղատոն քանզի ոմն ասէ զերկրորդ զաւրութեամբն եւ ոմն զառաջին ներգործութեամբն եւ երկոքին ի նոյն ժողովին։ Իսկ ոմանք բարւոք ընդդիմանալով ասեն եթէ նոյն է եւ ունակութեամբ ունել զքերթելն եւ ներգործել քերթողին զի ի բազում իրս զնոյն ցուցանէ Արիստոտէլ ասելով եթէ որ ունակութեամբ ոք ունի եւ անմիջաբար գործէ քանզի ոչ եթէ այլ ասեմ զայն որ ունակութեամբ քերթող եւ այլ որ ներգործութեամբ այլ նոյն ինքն է։ Ապա եթէ այսոքիկ այսպէս գոն այլ է ներգործութեամբ եւ այլ զաւրութեամբ քանզի զաւրութեամբ ասէ Արիստոտէլ զայն որ ոչ եւ ունակութեամբ վասն զի նա նոյնժամայն ներգործէ։ Իսկ Պղատոն զունակութեամբն ներգործութեամբ ասէ։ Եւ պարտ է գիտել եթէ զաւրութեամբն յորժամ ունակութեամբ եղանի ոչ նոյն մնայ քանզի մանուկն որ զաւրութեամբ քերթաւղն է յորժամ ունակութեամբ սկիզբն առնէ ներգործել որ նոյն մնայ։ 
Աստուստ այլազգաբար սահմանեցելոյ զտարբերութիւն Պորփիւրի։ Քանզի ասէ եթէ տարբերութիւն է որ ըստ յոլովից եւ տարբերեցելոց տեսակաւ ի ներում որպիսիինչէն ստորոգեալ։ Եւ վասն զի յաղագս ներում որպիսիինչէին կամի ուսուցանել զայլս որպէս այն ինչ ծանուցեալս ի բաց թողեալս բեր ըստ սովորութեան որ ի թողեալսն գոն տարակուսանք զայնոսիկ լուծցուք։ Քանզի ասեն ոմանք եթէ ոչ բարիոք ասաց ըստ յոլովից քանզի եթէ ըստ յոլովից բերի հասարակութիւն նշանակէ եւ ոչ տարբերութիւն արդ ամենայն իրաւք յոռեպէս բացատրեալ գոյ սահմանդ։ Առ որս պարտ է այսպէս պատասխանատրել եթէ տարբերութեանցն ոմանք են հանրականք եւ ոմանք մասնականք եւ մասնականք որպէս յորժամ ասեմք զկնտութիւն ի Սոկրատում իսկ հանրական որպէս յորժամ ասեմք զբանականն ի մարդում եւ ի հրեշտակում։ Արդ յաղագս մասնականացն եւ ոչ մի ինչ բան յառ իմաստասիրացն բայց յաղագս հանրականացն արդ սահմանէ Պորփիւրիոս ոչ զմասնականն այլ զհանուրն եւ վասն զի ընդհանուր է վասն այսորիկ ըստ յոլովից բերի վասն որոյ եւ ոչ որպէս տարբերութիւն ըստ յոլովից ստորոգի այլ որպէս ընդհանուր զի թէ որպէս տարբերութիւն պարտ էր ապա եւ ամենայն տարբերութեան ըստ յոլովից ստորոգիլ քանզի մասնականն Սոկրատում միայն ստորոգի։ Եւ յայտ է թէ ոչ որպէս տարբերութիւն ըստ յոլովից ստորոգի այլ որպէս ընդհանուր։ Դարձեալ տարակուսին եւ ասեն եթէ նուազ է բացատրեալ սահմանդ քանզի ոչ բարւոք ասաց ըստ յոլովից եւ տարբերեցելոց տեսակաւ քանզի ստորոգի ոչ միայն տարբերեցելոց տեսակաւ այլ եւ թուով։ Քանզի մտաց եւ հանճարոյ ընդունակն ոչ գոյ ի տարբերեցելոցն տեսակաւ այլ տարբերութեանցն թուով։ Քանզի եւ ոչ վերնագոյն գոյացութեան է մտաց եւ հանճարոյ ընդունակն գոլ վասն զի ոչ ունի պէտս եւ ոչ դարձեալ յոռագունին վասն զի ոչ գոյ կարաւղ։ Բարւոք տարակուսեցին։ Բայց գտանի ի բազում գիրս Ներածութեանց Պորփիւրի եւ շաղկապ որ ունի այսպէս եթէ տարբերութիւն է որ ըստ յոլովից եւ տարբերեցելոց եւ տեսակաւ է վասն զի եւ շաղկապդ յայտ արար թէ եւ թուով։ Արդ եկեսցուք ի պատմութիւն իմաստասիրիս որ ի ձեռն երկու ձեռնարկութեանց ցուցանէ եթէ ի ներում որպիսիինչէին ստորոգի տարբերութիւն։ Որոց առաջինն այսպէս է ի հարցանելն մերում թէ որպիսի ինչ մարդ կամ ձի կամ արծուի ոչ պատասխանէ կենդանի այլ այսպիսի ինչ կենդանի բանական կամ անբան։ Ապա ուրեմն ի հարցմանէ պատասխանին իսկ ի պատասխանոյն ստորոգութիւն յայտնի։ Իսկ երկրորդն է այսպիսի ինչ ամենայն իր ի նիւթոյ եւ ի տեսակէ բաղկանայ կամ ի համեմատութենէ նոցին։ Իսկ համեմատի նիւթոյ սեռ իսկ տեսակի այս ինքն կերպարանի տարբերութիւն։ Արդ զոր աւրինակ նիւթ ի բազումս տարածեալ գոյ նոյնաւրինակ սեռ եւ զոր աւրինակ ի վերայ նիւթոյ կերպարանք գոլով անհատեն զնիւթն եւ յանհունս զնա բաժանեն ըստ նմին աւրինակի տարբերութիւնք ի վերայ սեռի գոլով անհատեն զնա։ Արդ եթէ համեմատի տարբերութիւն կերպարանի իսկ կերպարան որպիսիինչէ է որպէս ասէ Արիստոտէլ ի Ստորոգութիւնսն յայտ է թէ եւ տարբերութիւն որակ է այս ինքն որպիսութիւն։ Բայց ենթագրեն զնա եւ այսպէս։ Պարտ է գիտել եթէ ի վերայ հինգ բարբառոցդ այդոցիկ երբեմն սահման ասէ Պորփիւրիոս եւ երբեմն ստորագրութիւն ուսուցանելով զմեզ թէ եւ ենթագրութիւն կարաւղ են ասիլ եւ սահման ենթագրութիւն որպէս առ իրս իսկ սահման որպէս առ կալմունս իրաց զոր առ միմեանս ունին։ 
Աստանաւր դարձեալ այլազգաբար բացատրէ մեզ զենթագրութիւն տարբերութեան ասելով եթէ տարբերութիւն է անջատելն բնաւորեալ զընդ նոյն սեռիւ։ Եւ պարտ է յաւելուլ եթէ գոյեղաբար եւ բարւոք է բացատրութիւն սահմանիս քանզի յայտնէ եթէ տարբերութիւն է որ անջատէ զայնս որոք ընդ նովին սեռիւ են բանականն եւ անբանն մահկանացուն եւ անմահն։ Եւ այլազգաբար դարձեալ բացատրէ եթէ տարբերութիւն է որով իւիք տարբեր է իւրաքանչիւր։ Աստուստ խնդրեն ոմանք ասելով եթէ ընդէր զտարբերութիւն միայն քառակի ենթագրեաց։ Յաղագս որոց ասեմք եթէ ոչ մի ոք ի սահմանացդ ընդ թախանձութեան մեղադրանաւք անկանի քանզի ամենեքեան կարեւոր բացատրեցան։ Արդ առաջինն պարունակէ զբաժանականսն եւ զբաղկացականսն տարբերութիւնս քանզի ասէ թէ որով առաւելու տեսակն քան զսեռն։ Եւ արդ ի յայտնելն թէ գոն ի սեռում տարբերութիւնք զբաժանականսն նշանակեաց քանզի ի սեռում տարբերութիւնք բաժանականք են։ Իսկ ի յայտնելն ի տեսակում զտարբերութիւնս զբաղկացականսն նշանակեաց քանզի բաղկացականք տեսակացն են։ Այս առաջին ենթագրութիւն տարբերութեան որ բաժանեցան երկրորդ եւ երրորդ։ Երկրորդ զբաղկացականսն յայտնելով քանզի յասելն ըստ յոլովից եւ տարբերեցելոց տեսակաւ զբաղկացականսն յայտնեաց քանզի որ ի տեսակսն ստորոգին տարբերութիւնք բաղկացականք են։ Իսկ երրորդ զբաժանականսն պարունակէ քանզի ասէ եթէ տարբերութիւն է անջատելն բնաւորեալ զայնս որք ընդ նոյն սեռիւ են գոյեղաբար։ Եւ յայտ է թէ անջատելն ասել զբաժանականսն նշանակեաց։ Իսկ չորրորդ զընդհանրական եւ զպարզ տարբերութիւն յայտնէ եւ մի ոք կարծեսցէ եթէ որովհետեւ ի վերջէ բացատրեցաւ եւ յիւրմէ ներգործութենէ նմանաբար ընկալաւ զանուանակոչութիւն նուազագոյն ինչ է նախասացելոցն այլ լաւագոյն է քան զայլ երիսն եւս որպէս իւր Պորփիւրի թուի քանզի զառաջին ենթագրութիւն ոչ ընդունի քանզի ասէ թէ որպէս ասեն։ Իսկ զերկրորդն յոռի գոլ մեք ցուցաք թէպէտ եւ զեւն շաղկապ առնու քանզի երբեմն տարբերեցելոց տեսակաւ եւ երբեմն թուով որ է անվայելուչ սահմանի քանզի ոչ վայել է սահմանի երբեմն այսպէս եւ երբեմն այնպէս։ Իսկ երրորդ նուազ գոյ քանզի ասացաք եթէ պարտ է յաւելուլ զգոյեղաբարն։ Իսկ չորրորդն յայսպիսեաց ինչ որ ունի այլ զամենայն տարբերութիւն յայտնէ։ Արդ ասացեալք զիւրաքանչիւր ուրուք ի չորիցս սահմանացս զիւրն յայլ խնդիր զբանն ուղղեսցուք քանզի խնդրի թէ վասն էր յաւել զգոյեղն յերրորդ սահմանն։ Բայց ինքն իսկ Պորփիւրիոս ասէ եթէ զգոյեղն պարտ է յաւելուլ զի զգոյեղագոյնն յայտնեսցուք վասն զի եւ պատահականք տարբերութիւնք տարանջատեն զընդ նոյն սեռիւ քանզի նաւելն տարանջատէ զմարդ յայլոց կենդանեաց եւ ծիծաղելն եւ լայնեղունկն վասն զի այսոքիկ ի վերայ մարդոյ ասին։ Աստուստ դարձեալ երկու տարակուսանս վերաբուսանին մեզ այս ինքն խնդիրս որոց առաջինն այսպիսի ինչ է խնդիրս ասեն թէ զիարդ մարդոյ միայն գոյ նաւելն քանզի եւ այլ կենդանիքն լողել գիտեն։ Առ այսոսիկ ասեմք այսպէս ոչ ասէ Պորփիւրիոս զնաւելն լողել այլ զհիւսնելն նաւել քանզի հիւսնելն մարդում միայն գոյ։ Աստուստ դարձեալ երկրորդ տարակուսութիւն զմեզ ընդունի քանզի ասեն եթէ զնաւելն հիւսնել ասէ Պորփիւրիոս վասն էր զհիւսնելն պատահումն ասէ եւ ոչ գոյեղ եւ զի հիւսնելն գոյացութիւն մարդոյ է սահմանք մարդոյն յայտնեն քանզի ասեմք կենդանի բանաւոր մահկանացու մտաց եւ մակացութեան ընդունակ իսկ կարելն հիւսնել մասն է ընդունականին քանզի ամենայն մարդ ընդունակ է հիւսնութեան։ Իսկ եթէ մասն է ընդունականին մակացութիւն ոմն է եւ յայտ է թէ գոյացութիւն քանզի մասունք գոյացութեան գոյացութիւն են որպէս ասէ Արիստոտէլ ի Ստորոգութիւնս։ Արդ զիարդ զնաւելն պատահումն ասէ Պորփիւրիոս։ Առ այսոսիկ այսպէս ասել պարտ է եթէ է ինչ առաջին եւ է ինչ երկրորդ։ Առաջին մարդ երկրորդ այսպիսի ինչ մարդ որգոն քերթաւղ կամ կարճ կամ երկայն։ Եւ է ինչ դարձեալ որ ըստ ինքեան է եւ է որ ըստ պատահման։ Եւ ըստ ինքեան կենդանին իսկ ըստ պատահման սպիտակն։ Արդ եթէ այսոքիկ այսպէս եթէ մարդ առաջին է իսկ քերթաւղն գոլ երկրորդ արդ ուշ ունելով երկրորդին Պորփիւրիոս ասէ մակագոյեղս զայսպիսիս որպէս երկրորդ ինչ մարդոյն քանզի զերկրորդ մարդ մարդոյն եւ կամ կենդանոյն մակագոյեղս կոչեն։ Եւ պարտ է գիտել եթէ սահմանս այս ոչ նշանակէ զաննմանասեռսն քանզի յասելն զընդ նոյն սեռիւ զայս նշանակեաց։ Արդ երկուս եւս տարակուսանս տարակուսեալ դադարեցուսցուք զյաղագս այսոցիկ զխնդիրն։ Նախ եթէ մինչ փաղանունքն տան անուան եւ իրի հաղորդութիւն եւ ամենայն ոք ասէ փաղանունաբար ստորոգիլ զտարբերութիւնս տեսակացն զի ոչ տան տեսակացն եւ անուան եւ իրի հաղորդութիւն այլ իրի միայն քանզի ոչ ասեմք զանբանութիւն բանական եւ զմահկանացուն անմահութիւն։ Առ այսոսիկ ասեմ եթէ որ փաղանունաբար ստորոգին երկակի են են որք անուան եւ իրի տան որպէս կենդանին մարդոյն եւ են որք իրի միայն որպէս տարբերութիւն։ Ապա ուրեմն այլ է տարբերութիւն եւ այլ տեսակ։ Քանզի եւ որ անջատին այլ է այնմ որ անջատեն զնա արդ որ անջատեն տարբերութիւն է իսկ որ անջատին տեսակք։ Ապա ուրեմն ամենայն իրաւք այլ է տարբերութիւն եւ այլ տեսակ։ Բայց ենթագրեն զայսպիսի տարբերութիւն եւ այսպէս տարբերութիւն է անջատելն բնաւորեալ զընդ նոյն սեռիւ։ Զայս սահմանի պակասութիւն յետ սակաւի միոյ բացատրէ ասելով Եւ առարտագործելով զյաղագս տարբերութեան մի զվայրապար դէպն ասել անջատողացն զընդ նովին սեռիւ գոլ տարբերութիւն։ Որոց շարադրութիւն նշանակէ զայս թէ ոչ զվայրապար անջատողն զընդ նովին սեռիւ պարտ է ասել տարբերութիւն այլ զգոյեղաբարն անջատող զոր Պորփիւրիոս որ ի գոլն բաղարկոցէ ասաց քանզի ասելովն որ ի գոլն բաղարկոցէ զգոյեղ տարբերութիւն նշանակեաց։ Եւ զզինչէրն գոլ։ Այս արիստոտէլական առբայութիւն ի վերայ գոյեղիցն ասացեալ։ Եւ որ իրին է մասն։ Բարւոք ասէ զի բանականն մասն է մարդոյ քանզի բաղարկոցի ի սահման մարդոյ։ Քանզի ոչ եթէ բնաւորեալն նաւել տարբերութիւն է մարդոյ թէպէտ եւ յատուկ մարդոյ է։ Այս ինքն թէ պարտ է առադրել ի սահմանդ զգոյեղաբարն քանզի թէ ոչ առադրեմք զգոյեղաբարն գտանեմք պարունակեալ եւ զյատուկն քանզի եւ յատուկն մարդոյ որոշէ զնա ի ձիոյն եւ յատուկն ձիոյն յայլոց կենդանեացն։ Իսկ այսպիսիք ոչ են նշանականք գոյացութեան ոչ մարդոյն եւ ոչ այլոց կենդանեաց։ 
Զմիահամուռ փոփոխմունս ոչ միայն յիրս այլ ի ձայնս սխալ գոլ ծանուցեալ Պորփիւրիոս չուել ի պատահմունս կոյս հեղգացաւ քանզի պատահմունքն մակագոյեղ գոլով միահամուռ ի գոյեղից անմիջակաբար ի մակագոյեղս գոլ ոչ էր կարողութիւն։ Յիրաւի ուրեմն ապա ի յատուկն կոյս խաղաց վասն զի որչափ ինչ է մակագոյեղսն հասեալ է գոյեղ գոյ յատուկն։ Այս առաջին պատճառ է թէ վասն էր յետ տարբերութեան զյատկէ բուռն եհար Պորփիւրիոս։ Երկրորդն այսպիսի ինչ է յատուկն ի միջի տարբերութեան եւ պատահման տեսանի վասն զի երբեմն գոյեղաբար առնու եւ երբեմն մակագոյեղաբար։ Գոյեղաբար յորժամ ասես մտաց եւ հանճարոյ ընդունակ որ է յատուկ մարդոյ իսկ մակագոյեղաբար առնու որպէս յորժամ ասես զծիծաղականն յատուկ գոլ մարդոյ քանզի պատահումն է։ Եւ արդ եթէ այսոքիկ այսպէս գոն յիրաւի ուրեմն ապա նախադասեաց զյատուկն պատահման։ Երրորդ պատճառն այսպիսի ինչ է պարտ էր յատկին յառաջ քան զչորս բարբառսն նախադասել։ Քանզի եթէ ի ձեռն ենթագրութեանց ուսուցանէ զսեռս եւ զտեսակ եւ զտարբերութիւն իսկ ենթագրութիւնք ի հակադարձից յատկիցն ամենայն իրաւք առնուն ապա ուրեմն պարտ էր նախ եւ առաջին յաղագս յատկիցն բուռն հարկանել եւ ապա յաղագս սեռի ուսուցանել այլ վասն զի նոքա յատկեղք են վասն այսորիկ թոյլ ետ նոցա նախադասիլ յաղագս պատուականութեան իսկ մակագոյեղիցն վասն զի հանգիտապատիւք են եւ ոչ երբէք։ Արդ ուսեալք զնախադասութեանցն բան բեր այսուհետեւ ի նորին վարդապետութիւն խաղասցուք։ Բայց նմանապէս եւ աստանաւր ըստ արիստոտէլականացն բացորոշութեանց զհոմանունութիւն տարորոշեսցուք եւ յաղագս որոյ նշանակութեան է մեզ բանն եւ այսպէս ապա ի նորին վարդապետութիւն խաղասցուք։ Արդ ասի յատուկն քառակի կամ ամենայնում տեսակում որպէս երկոտանին գոլ եւ կամ միայնում տեսակում որպէս կնդութիւն քանզի մարդում միայնում կնդութիւն կամ ամենայնում եւ միայնում բայց ոչ միշտ որպէս ալեւորելն քանզի ամենայնում մարդում եւ միայնում է ալեւորելն ոչ պակասելով ժամանակին կամ ամենայնում եւ միայնում եւ միշտ որպէս ծիծաղականն քանզի միայնում մարդում եւ ամենայնում յատուկ գոյ եւ միշտ։ Բայց ասացաք ամենայնում տեսակում գոլ զերկոտանին առ որոշումն աննմանասեռից զի մի առցէ երկոտանին զՍոկրատէս եւ զՊղատոն միայն այլ եւ զհաւս։ Յերկրորդումն ասացաք միայնում վասն հոմասեռիցն քանզի մարդում միայնում է կունտն գոլ յայլոց կենդանեաց։ Իսկ այլքն ամենայն յայտնիք են քանզի ամենայնում մարդում եւ միայնում է ալեւորիլն եւ ծիծաղականն այլ ոմն ոչ միշտ որպէս այլեւորիլն իսկ միւսն միշտ որպէս ծիծաղականն։ Եւ տես զիարդ ի նուազագունէն ի յոյժ յատուկն խաղաց կարգաւորութիւնս։ Քանզի ամենայնում տեսակում գոլ յատուկ գրէ թէ ոչ էր յատուկ քանզի հաւասարութիւն իմն առնէ այսպիսի յատուկ վասն այսորիկ որպէս զնուազ ինչ զնա նախադասեաց։ Իսկ երկրորդ յատուկ ասացաւ որ միայնում գոյր թէպէտ եւ ոչ ամենայնում։ Եւ յիրաւի զի այս յայտնագոյն քան զառաջինն քանզի ունի զմիայնն որ պատշաճ է յատկի։ Իսկ երրորդն երկրորդին յայտնագոյն վասն զի զերկոսեան ունի եւ զամենայնում եւ զմիայնում։ Իսկ քառորդն երրորդին է յայտնագոյն վասն զի ունի զմիշտն քանզի ծիծաղականն միշտ գոյ մեզ։ Եւ արդ յաղագս որոյ է բանս։ Ասեմք եթէ յաղագս վերջնոյն քանզի նա է միշտ եւ միում տեսակում ստորոգեալ քանզի եւ այլք թէպէտ եւ են ընդհանրական եւ միշտ որպէս երկոտանին գոլ կամ ամենայնում եւ միայնում այլ ոչ միշտ որպէս ալեւորելն իսկ սա եւ ամենայնում եւ միայնում եւ միշտ։ Եւ այլազգ դարձեալ առաջինքն ոչ հակադարձին իսկ սա հակադարձի քանզի որ ինչ մարդ նա ծիծաղական եւ որ ինչ ծիծաղական նա եւ մարդ։ Արդ եկեսցուք եւ ի սորին վարդապետութիւն։ Ոմանք այսպէս սահմանեն զնա որ ամենայնում եւ միայնում եւ միշտ գոյ։ Եւ կարի յոռապէս վասն զի զոր պատմեցին վասն նորա ի ձեռն նորին եւ սահմանեն։ Իսկ այլք այսպէս բացատրեն զնա յատուկ է կամ գոյեղ կամ պատահումն հակադարձեալ։ Արդ որ այսպէս սահմանեն յերկուս սխալանս անկանին։ Նախ եւ առաջին եթէ ոչ երբէք գոյացութիւն ասեմք զյատուկն այլ պատահումն ապա ուրեմն յորժամ ասէաք զնմանէ եթէ գոյացութիւն յայտնէ մտաւք եւ հանճարոյ ընդունականաւն դիւրակործանելի է բայց պիտակաբար ասեմք զնմանէ գոյացութիւն նշանակել։ Երկրորդ ոչ երբեք սահման ողջաբար ունելով երբեմն զայս եւ երբեմն զայն յայտնէ որպէս բացատրեալդ։ Բայց արդ է այսպէս բացատրել յատուկ է պատահումն հակադառնալով։ Եւ բարւոք բացատրեցաւ սահմանդ քանզի թէ ոչ աւելի եւ նուազ ունելով սահմանդ հանգէտ գոյ սահմանելոյն իսկ հանգէտ հակադարձի ապա ուրեմն որ ասեն ամենայնում եւ միայնում գոյ յատուկ հանգէտ է վասն զի ոչ առաւելութիւն եւ ոչ նուազութիւն ունի նուազութիւն ոչ ունի վասն զի ամենայնում է առաւելութիւն ոչ ունի վասն զի միայնում է իսկ հանգէտ գոլով հակադարձի ապա ուրեմն բարւոք գոյ բացատրեալ սահմանդ։ Զյատուկն բաժանեն քառակի։ Ոչ պահէ զկարգ բացատրութեան Պորփիւրիոս որպէս մեք ի տեսութեան քանզի ասէ եթէ Զայն ասեմք յատուկ գոլ մարդոյ ոծր միայնում ասի եւ ոչ ամենայնում որպէս բժշկելն քանզի բժշկելն միայնում մարդոյ գոյ այլ ոչ ամենայնում։ Եւ դարձեալ զընդդէմն նորին յատուկ ասեմ որ ամենայնում մարդոյ գոյ եւ ոչ միայնում որպէս երկոտանին քանզի ոչ մարդոյ միայնում այլ եւ այլ տեսակաց։ Քանզի թէպէտ եւ ոչ ծիծաղի ծիծաղական ասի ոչ ահա ծիծաղելովն այլ բնաւորելովն։ Աստուստ ոմանք ասեն թէ բնաւորեցաւ մարդ ծիծաղել ապա գոյացութիւն մեր է ծիծաղականն որպէս բանականն քանզի թէպէտ եւ ոչ ծիծաղիմք ասեն այլ զաւրութեամբ ունիմք այսպիսի։ Առ որս ասասցուք եւ ցուցցուք թէ չէ գոյացութիւն ծիծաղականն այլ մակագոյեղ եւ եթէ զիարդ լինի ծիծաղականն եւ աստուստ ցուցցուք թէ ոչ է գոյեղ։ Նախ եւ առաջին ցուցանելի է եթէ գոյեղքն կատարելականք գոն մեր եւ որչափ ինչ աճեն նոյնչափ եւ կատարելականք գոն։ Քանզի յոլովագոյնս բնաւորեալ է գոյացութիւն մարդոյ։ Արդ եթէ էր ծիծաղականն գոյեղ պարտ էր նմա կատարողական լինել մեզ արդ կատարողական ոչ գոյ այլ եւ հրաժարական քանզի ասէ թէ Եւ մի ծաղր յանդուգն։ Երկրորդ ոչ երբէք ընդդիմակքն նորին իրի բաղկացականք գոն որգոն մահկանացուն եւ անմահն բանականն եւ անբանն։ Արդ եթէ էր ծիծաղականն գոյեղ ի մեզ բաղկացական ապա եւ լալականն վասն զի եւ նա միայնում մարդոյ գոյ։ Արդ գոյեղ ասասցի եւ նա որպէս ծիծաղականն վասն զի որպէս մին ունի եւ է ի հակակայիցն նոյնպէս եւ միւսն եւս։ Բայց անկարելի է երկուցն ընդդիմակացն բաղկացականս գոլ մեզ։ Այլ թերեւս ասիցէք թէ ոչ են այսոքիկ ընդդիմակք միմեանց քանզի գոյացութիւնք են իսկ դուք որպէս զի խոստովանաբար մակագոյեղք են այսպէս ներանիւթեցէք։ Առ որս ասեմք թէպէտ եւ ոչ են ընդդիմակք սակայն անկար է երկոցունց բաղկացականս գոլ քանզի ահա բանականն եւ անբանն ընդդիմաբաժանեալք են սակայն բանականն բաղկացական է մեր եւ այն զի անբան եւս ունիմք շունչ իսկ ծիծաղականն եւ լալականն ընդդիմակք միմեանց են վասն զի եւ փոփոխին ի միմեանս արդ եթէ այսոքիկ այսպէս յայտնի է թէ ծիծաղականն ի մեզ ոչ է բաղկացական։ Երրորդ ոչ երբէք գոյեղք աճելովն ի բաց բառնան զայն որում ստորոգին որգոն բանականն աճելով ոչ ի բաց բառնայ զմարդ այլ եւ զընդդէմսն եւս աճեցուցանէ։ Իսկ եթէ ծիծաղականն ի բաց բառնայ զմարդ աճելովն զիարդ իցէ գոյեղ ուր եւ առ պարսից գտան դատապարտութիւնք ծաղու սատակել զդատապարտեալսն։ Չորրորդ առ այսոքիւք եթէ ոչ զաւրութեամբ ունիմք զծիծաղականն ուր եւ ոմանք ընդ Տրոփոնիոնն անցեալք յայնմ հետէ եւ առ յապա առանց ծիծաղելոյ մնացին։ Բայց ասելի է ըստ մեր խոստմանն թէ զիարդ լինի ծաղր։ Եւ ոմանք ասեն թէ անբան շնչովն լինի որոց դաշնակից գոմք քանզի ծիծաղելն ի ձեռն մկանաց եւ ջլաց լինի որ անբան շնչոյն են եւ զի ոչ ի ձեռն բանական հոգւոյ։ Բայց տարակուսեն ոմանք ասելով եթէ ի ձեռն անբան շնչոյն ծաղրն լինի վասն զի եւ մկանունքն եւ ջիլքն ի միմեանս գոլով առնեն զծաղրն ապա պարտ է նման եւ յանբանսն տեսանիլ վասն զի ունին մկանունս եւ ջիլս։ Այլ այսոսիկ ընդդիմաբանելով ասեմք թէ եւ այլ կենդանիք են ծիծաղական որպէս վիպէ Արիստոտէլ Յաղագս կենդանեաց յորոց մի է եւ տառեղն։ Երկրորդ թէ ոչ յամենայն կենդանիս նմանապէս ներգործէ անբան շունչն ապա թէ ոչ պարտ էր հաջութիւն շան եւ յայլ կենդանիս տեսանիլ քանզի այսոքիկ յատկութիւնք են շնչոյն յիւրաքանչիւրում տեսակի եւ զի ոչ բուսականին է ծիծաղականն յամենեցունց խոստովանեալ է վասն զի երիս ունի զաւրութիւնս զաճողականն զսննդականն զծննդականն։ Եւ մի ոք յայսց զաւրութեանց ոչ ներգործէ զծիծաղականն։ 
Սահմանք պատահման բացատրեն նմա զըստ արժանոյն կարգ քանզի յայտնեն եթէ վերջին է եւ նուազ եւ տկար։ Քանզի զինչ է պատահումն։ Որ լինի եւ բացալինի թարց ենթակային ապականութեան։ Եւ տարակուսեն ոմանք ասելով եթէ վասն էր ի պատահման միայն զանց արար զբացորոշութեամբն Արիստոտէլի ոչ ասաց եթէ քանի նշանակութիւնք են պատահման եւ եթէ յաղագս որոյ նշանակութեան է բանն այլ նոյնժամայն ի վերայ ածէ զվարդապետական յեղանակն։ Առ որս ասեմք եթէ զքանաբարն ասել եթող վասն զի յառաջ քան զայսոսիկ ասաց եթէ պատահումն երկակի է կամ անջատական կամ անանջատական։ Իսկ յաղագս որոյ նշանակութեան ոչ արտադրեաց կամելով զամենայն պատահմանէ բուռն հարկանել քանզի յայնժամ ասեմք յաղագս որոյ նշանակութեան է բանն յորժամ զմիոջէ բուռն հարկանեմք եւ յորժամ ոչ վասն բազմաց ուսուցանեմք։ Արդ եռակի բացատրելով ասէ թէ պատահումն է որ լինի եւ բացալինի առանց ենթակային ապականութեան եւ այլազգաբար թէ պատահումն է որ ընդունի նոյնում գոլ կամ ոչ գոլ։ Իսկ ի բացասութենէ ենթագրէ այսպէս թէ պատահումն է որ ոչ սեռ է եւ ոչ տեսակ եւ ոչ տարբերութիւն եւ ոչ յատուկ։ Եւ վասն զի ոմանք փորձին յոռի ցուցանել զբացատրեալ սահմանդ բեր զառ ի նոցանէ ասացեալսն յարադրեսցուք եւ այնպէս ապա ի վերջէ նոցա ասացելոցն վայելչական պատասխանատրութիւն բացատրեսցուք։ Ասեն ոմանք զառաջին սահմանէն թէ նուազ գոյ եւ աւելորդ։ Եւ նուազ այսպէս եթէ սահմանս այս զեղեալսն եւ զբացեղեալսն պատահումն նշանակէ յայտ է թէ զանջատական պատահումն միայն նշանակէ որգոն զսպիտակն որ կարող գոյ յիս լինել եւ բացալինել առանց ենթակային ապականութեան քանզի ոչ բացալինի սեաւն եթովպացւոյն տակաւին եւս գոլով եթովպացւոյն եւ ոչ դարձեալ ագռաւուն։ Առ որս դարձեալ ասեմք եթէ պատահմանցն ոմանք ներգործութեամբ անջատին յենթակայէն իսկ ոմանք մտածութեամբ միայն։ Արդ ներգործութեամբ եւ մտածութեամբ անջատականքն քանզի կարող գոյ եւ ներգործութեամբ անջատիլ սպիտակն որ յիս կարաւղ գոյ եւ մտածութեամբ իսկ մտածութեամբ միայն զանանջատական պատահմունսն քանզի զսեաւն եթովպացւոյն կարաւղ գոյ մտածութեամբ իմանալ ի բաց եղեալ առանց ենթակային ապականութեան։ Քանզի եթէ իմանաս սպիտակ զեթովպացին ոչ ապականի ենթակայն։ Վասն որոյ պարտ է յաւելուլ ի սահմանդ մտածութեամբ եւ ներգործութեամբ եւ ոչ գտանի նուազ թէ պատահումն է որ լինի եւ բացալինի առանց ենթակային ապականութեան ներգործութեամբ եւ մտածութեամբ։ Իսկ առաւելուլ զնմանէ ասեն այսպէս եթէ զայս ասեմք պատահումն որ լինի եւ բացալինի առանց ենթակային ապականութեան արդ ոչ միայն զպատահումն պարունակեաց սահմանս այս այլ եւ գոյացութիւնս ոմանս քանզի ահա ջերմութիւն հրոյ լինի եւ բացալինի առանց ենթակային ապականութեան որ է էութիւն հրոյ։ Ապա թէ ոք ասիցէ թէ զիարդ բացալինի ջերմութիւն ի հրոյն եւ ոչ ապականի ենթակայն քանզի անորակ մարմին է իսկ անորակ մարմին ոչ ապականի։ Առ որս ասեմք եթէ ոչինչ է տարակուսութիւնդ քանզի յայտնի է լուծումն։ Քանզի ջերմութիւն էութիւն է եւ պատահումն քանզի որպէս առ հուրն էութիւն է ջերմութիւն իսկ որպէս առ մարմինն հրոյն պատահումն։ Եւ այազգ դարձեալ ասելի է թէ եւ ոչ պարունակեաց զայսոսիկ սահմանդ քանզի յասելն առանց ենթակային ապականութեան յայտ առնէ թէ ապականելի է ենթակայն քանզի որոց բան ունի ապականիլ ենթակայն ամենայն իրաւք ապականի թէպէտ եւ ոչ բացալինի։ Արդ եթէ այսոքիկ այսպէս ունին վասն զի ենթակայն հրոյ եւ ջրոյ անապականելի են քանզի անորակ մարմին են յայտ է թէ ոչ պարունակեաց զայսոսիկ սահմանդ քանզի ասեն զենթակայն ապականելի իսկ այսոցիկ անապականելի է ենթակայն։ Արդ յայսպիսեաց կարծեաց ազատեալ զսահմանդ բեր յայլ երթիցուք տարակուսանս։ Քանզի ասեն ոմանք եթէ վասն զի ոչ երբէք ինչ յէիցն ինքեան կորստեան բաղձայ քանզի ասեմք զանբանիցն եթէ զինքեանս անկանելով ոչ եթէ կորստեան ինքեանց բաղձալով զայսոսիկ առնեն այլ կամ վասն փախչելոյ յումեքէ եւ կամ վասն բարկութեան ըստ պատահման զինքեանս կորուսանեն զիարդ պատահմունքն զինքեանս կորուսանել բաղձան։ Եւ զի զինքեանս կորուսանեն աստուստ է յայտ զի եթէ յենթակայումն են պատահմունքն եւ զենթակայն կորուսանեն խոստովանաբար եւ զինքեանս կորուսանեն եւ եթէ զիարդ կորուսանեն զենթակայն ասացուք։ Ունական ջերմութիւնն կորուսանէ զենթակայն քանզի անհնար է բացալինել նմա առանց ապականութեան ենթակային արդ որովհետեւ զենթակայն կորուսանէ ապա եւ զինքն ընդ նմա։ Առ որս ասեմք եթէ ոչինչ ի պատահմանց իւրում ապականութեան տենչայ այլ եւ ոչ զենթակայն ապականել տենչայ քանզի ըստ պատահման ապականէ զնա եւ ոչ կամաւք եւ յայտ է աստուստ եթէ ունական ջերմն անչափութիւն է իսկ առողջ խառնուած չափակցութիւնքն իսկ այսոքիկ ընդդէմ միմեանց են։ Արդ անչափութիւն փութայ ապականել զչափակցութիւն եւ ապականելով զնա ըստ պատահման ապականէ եւ զենթակայն իսկ ապականելով զենթակայն եւ զինքն ապականէ։ Իսկ երկրորդ սահման անկատարելաբար ունի քանզի ասէ թէ պատահումն է որ ընդունի նոյնումն գոլ կամ ոչ գոլ եւ սա ոչ պարունակէ զանանջատելի պատահումն քանզի եւ ոչ մարթ գոյ գոլ եւ ոչ գոլ նոյնում քանզի սեաւ ոչ մարթի ոչ գոլ եթովպացւոյն վասն որոյ պարտ է առադրել որպէս առաջնումն կամ ներգործութեամբ կամ մտածութեամբ։ Իսկ առ երրորդն գրէ թէ եւ սահման իսկ ոչ է վասն զի ոչ ասի որ էն այլ որ ոչն է։ Պատահումն է որ եւ ոչ սեռ եւ ոչ տեսակ եւ ոչ տարբերութիւն եւ ոչ յատուկ ։ Աստուստ ոմանք ասեն թէ ընդէր ոչ եւ զայլսն սահմանեաց այսպիսի բացասութեամբ։ Առ որս ասեմք թէ ոչ կամէր զերկբայսն յերկբայիցն սահմանել վասն զի տակաւին եւս յերկբայս էին սեռ եւ տեսակ եւ տարբերութիւն եւ ոչ կարէր ասել եթէ սեռ է որ ոչ տեսակ է եւ ոչ տարբերութիւն վասն զի տակաւին եւս անգիտանային առ ի մէնջ իսկ որպէս զայլսն զամենայն սահմանաւ ծանոյց մեզ եւ պատահումն միայն գոյր մնացեալ յիրաւի բացասութեամբ ծանուցելոցն սահմանեաց։ Բայց կար է ընդ միտ ածել եւ իմանալ ագռաւ սպիտակ եւ եթովպացի ի բաց ընկեցեալ զգոյնն առանց ենթակային ապականութեան։ Բազում անգամ ասացաք վասն սահմանաց պատահմանց թէ ոչ ոք ի դոցանէ ողջաբար ունի քանզի յառաջին սահմանն որ ասէր թէ պատահումն է որ լինի եւ բացալինի առանց ենթակային ապականութեան առադրեցաք թէ կամ ներգործութեամբ կամ մտածութեամբ։ Արդ կամս այս կամ բաղհիւսական է շաղկապ կամ տարալուծական եւ եթէ բաղհիւսական է որպէս գոլ թէ եւ ներգործութեամբ եւ մտածութեամբ ստէ սահմանդ ի վերայ անանջատականաց պատահմանց քանզի անանջատականքն ոչ լինին եւ բացալինին ներգործութեամբ եւ մտածութեամբ առանց ենթակային ապականութեան։ Իսկ եթէ տարալուծական է ոչ ասի գոլ սահման այլ բաժանումն քանզի սահմանի գործ է ժողովել զբազումս եւ միացուցանել իսկ բաժանման զմին ի բազումս ցուցանել։ Արդ այսպէս առաջին սահմանն քանզի ասէ կամ ներգործութեամբ կամ մտածութեամբ։ Նոյն բան ասի եւ ի վերայ երկրորդին։ Իսկ վասն երրորդին անդէն իսկ ի տեսութեան ցուցաք թէ որպէս յոռի գոյ։ Կատարումն եղեւ գրելոյ միոյ մասին առաջիկայ շարագրութեան Պորփիւրի ։ 