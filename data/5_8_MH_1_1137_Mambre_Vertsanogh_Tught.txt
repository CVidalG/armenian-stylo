[ԴԱՏՈՒՄՆ ՔԵՐԴԱԾԱՅ...]

    1 Մամբրէ Վերծանողի Դատումն քերդածայ ասէ, որ ի կատարման աշակերտութեանն նստի ընդ կատարեալսն, եւ տայ նոցա պատասխանի հարցմանն փորձի։ 2 Մասունք են բանի Ը (8). անուն, բայ, ընդունելութիւն, յաւդ, դերանուն, նախադրութիւն, մակբայ, շաղկապ։
    3 Բան է աւարտուն խորհրդոյն, եւ առաջին մասն անունն, որ զգոյացութեան սահմանն ունի, ընդ որով է մարմին եւ անմարմին։
    4 Ապա դնէ եւ զբայ, որ զանունն եւ զգործն պատմէ. որպէս, այս անուն գնաց, եւ կամ զայս ինչ գործեաց։
    5 Իսկ յաւդն զմերձն եւ զհեռին ցուցանէ, զմիաւորն եւ զբազմաւորն. զսա, նա, դա, մարդս, մարդն, մարդ, մարդք։
    6 Իսկ դերանուն է փոխանուն, փոխանակ անուանն. աս, ես, դու, նա, սա։
    7 Նախադրութիւն, երբ ճոխացուցանես խոկաս զբանն, հեգ ինչ դասես, որպէս արտաձայնեալ, ներպարունակեալ. արտ-ն եւ ներ-ն ոչ ինչ նշանակեն, բայց միայն` ճոխութիւն, կամ շարամանեալ. շար-ն ոչինչ է, մանեալն բանն է։
    8 Մակբայն է վերնաբայ. երկաքանչիւր, իւրաքանչիւր, միանգամայն։
    9 Շաղկապն կապէ զբանն եւ միտք նշանակէ. եւ գնաց, ցուցեր, թէ եկն ապա գնա։