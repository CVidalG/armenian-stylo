ԹՂԹԵՐ
ՊԱՏԱՍԽԱՆԻ ԹՂԹՈՅՆ ՊՐՈԿՂԻ ԵՐԱՆԵԼՈՅ, Ի ՍԱՀԱԿԱՅ ԵՒ Ի ՄԱՇԴՈՑԷ, ՍՈՒՐԲ ՎԱՐԴԱՊԵՏԱՑՆ ՀԱՅՈՑ

1 Առ ճշմարիտ եւ աստուածասէր պատուական տէր մեր եւ հայր` սուրբ եպիսկոպոս Պրոկղոս. ի Սահակայ եւ ի Մաշդոցէ ողջոյն։
    2 Ճառագայթք մշտնջենաւոր յաւիտենական լուսոյդ որ առ մեր տկարութիւնս երեւեցան ի ձեր լուսաւոր սրբութենէդ, յոյժ ի ծագել իւրեանց զաւրացուցին զմեր տկարութիւնս, եւ զմեր տկար խորհուրդս բազմապատիկ զաւրացուցին, եւ մեծապէս զկողմն տկարացեալ անդրէն արծարծեալ նորոգեցին. զի անդէն վաղվաղակի թուեցաւ մեզ որպէս նոր ինչ անցք ի վերայ հասանել բազում անձկալի գթոյն զոր աւրինակ անցք անցանիցեն ընդ քաղցրաբեր բոյսս արտոցն քաղցրութեան ցաւղոցն ի վերայ իջանելով եւ զտապ տառապոյն հասկալից բուսոյն ի ջերմախառն յանբարեխառն աւդոցն` իւրով քաղցրութեամբն յառողջութեան բժշկութիւն դարձուցանելով։ 
    3 Արդ ցայս վայր գեղեցիկ իմն ցանկալի եւ ուխտիւք խնդրելի էր մեզ լսել եւ ասել զզաւրութիւն թղթոցդ ի միջի` որ զերանելի պատգամս ի ձէնջ առ մեզ հասուցանէին` եւ մեր աղաւթք հանապազորդէին արժանի լինել յամենայնի` ընդունել եւ վայելել յաւրհնութիւնս հոգեւորս ձերոյ մեծասքանչ սրբութեանդ։ 4 Զի քաղցրացեալ էր մեզ կա՛լ մնալ մեզ աստէն ի սմին ընտանացեալ տգիտութեան` որպէս ի բե՛րդ ինչ ամուր եւ յաշտարակ հզաւր՝ փախստեայ անկեալք յանգիտութիւնս։ 5 Արդ պահպանութիւն զմեւք առեալ զաւգնականութիւն աղաւթից ձերոյ սրբութեանդ, հաստատեալք եւ զաւրացեալք պահել զհաստատութիւն հաւատոյ, զոր ի սկզբանէ ի ձեր ճշմարիտ վարդապետութենէդ ընկալեալ ունեաք, մի՛ պղտորութիւն ընդունել ի վերայ մկրտութեան տգիտութեան պարզամտութեան մերոյ։ 6 Եւ բնաւ ամենեւին` չընդունել զզուր կորստական մոլորութիւնս, մանաւանդ զվնասակար նորաբան նորաձայն զհերեսիութիւնս, զոր այլանդակաշատ ամբարշտութիւն` տակաւին զբոյսս դառնութեան սերմանցն ցանէ ի վերայ սրբութեան սերմանեաց որոմնախառն ուսումնն, որք ի հանճարավնաս սատանայախառն սովորեալ են։ 7 Արդ որովհետեւ մոլարն առաջին եւ գլխաւորն ի չարիս զիւր ժանգ աղտեղութեանն կարկառեալ սերմանել ժպրհեցաւ. զայս մե՛ր մեղաց գործ համարեցաք։ 8 Եւ ընդ մեծամեծ բազում եւ անչափ ձերում թղթոցդ տրտմակից եղեալ` ըստ մերում տկարութեանս ողբացաք, եւ յամենայն տեղիս որ շուրջ զմեւք բնակեալ էին յղեցաք, մեծ եւ պատուհասալից պատուիրանաւ մի՛ լսել բնաւ ամենեւին զայդպիսի բարբարոսս, մի ընդունել ամենեւին զվնասաբեր կորստական մոլորական հերեսիութեանն վարդապետութիւնն։
    9 Այլ մեք հաւատամք ի մի Աստուած, Հայր ամենակալ, արարիչ երկնից եւ երկրի, երեւելի եւ աներեւելի արարածոց։ 10 Եւ ի մի տէր Յիսուս Քրիստոս, ի միածին Որդին Աստուծոյ, այսինքն է էութիւն յէութենէ, էութիւն ծնեալ` որով ամենայն եղեւ, Աստուած յԱստուծոյ, լոյս ի լուսոյ, ծնեալ եւ ոչ արարեալ, իսկակից Հաւր, որ վասն մեր մարդկութեան էջ եւ մարմնացաւ, յանձն առ չարչարանս, յարեաւ յերիր աւուր, եւ ել յերկինս, եւ գայ դատել զկենդանիս եւ զմեռեալս։ 11 Եւ ի Սուրբ Հոգին հաւատամք։ 12 Իսկ որք ասենն՝ էր երբեմն զի չէր, եւ մինչչեւ ծնեալ էր չէր, եւ ասեն ի չէութենէ եղեւ, եւ յայլմէ իմեմնէ եւ զաւրութենէ, եւ կամ եղծանելով եւ փոփոխելով, զայնպիսիսն նզովեմք. զի միշտ Հայր, միշտ Որդի, միշտ Սուրբ Հոգի, Հոգի Աստուծոյ Հոգի Սուրբ, կատարեալ, բարեխաւս, անստեղծ, անեղծ, որ խաւսեցաւ աւրինաւք եւ մարգարէիւք եւ առաքելովք, որ էջն ի Յորդանան։
    13 Եւ վասն մարմնազդեցութեան Որդոյ այսպէս հաւատամք. զի առ յանձն լինել մարդ կատարեալ յաստուածածին Մարիամայ Սրբով Հոգւով, առեալ շունչ եւ մարմին ճշմարտիւ եւ ոչ կեղծեաւք, այսպէս եւ կատարեաց փրկել զմեր մարդկութիւնս, եւ ճշմարտիւ չարչարեցաւ։ 14 Ոչ եթէ ինքն պարտէր չարչարանաց, զի ազատ է աստուածութիւնն ի չարչարանաց, այլ վասն մեր էառ յանձն զչարչարանս, խաչեցաւ եւ թաղեցաւ եւ յերիր աւուր յարեաւ, եւ յերկինս համբարձաւ, եւ ընդ աջմէ Հաւր նստաւ, եւ գալոց է ի դատել զկենդանիս եւ զմեռեալս։ 15 Այլ առ կատարման հաւատոց` հաւատամք ի մի մկրտութիւն ապաշխարութեան, եւ ի մի կաթուղիկէ եկեղեցի. եւ ի յարութիւն մեռելոց, եւ յարքայութիւնն երկնից եւ ի դատաստանսն յաւիտենականս։ 16 Եւ Աստուած խոստովանիմք զՀայր եւ զՈրդի եւ զՍուրբ Հոգին, մի Աստուածութիւն Սրբոյ Երրորդութեանն, զի Հոգի է Աստուած, եւ կամաւք երեւեալ, խաւսեալ աւրինաւք եւ մարգարէիւք եւ առաքելովք։
    17 Հաւատամք ճշմարտիւ անգիտութեամբ եւ անհասութեամբ, զի ամենայն մարդ ըստ պատկերի Աստուծոյ, այլ թէ ո՞րպէս կամ զիա՞րդ, Աստուծոյ միայն է գիտել, բայց զարմացեալ եմ ընդ այնս որք աւելի քան զինքեանց չափն ջանան եւ նկրտին ըմբռնել զանհասն զառանց ըմբռնելոյն։ 18 Բայց կարծեմք զայնպիսիսն, իբրեւ ի մեր տգիտութեան կարծեաց, թէ այնպիսիքն ոչ գիտեն ամենեւին զգիրս, եւ ոչ զզաւրութիւն հոգոյն, որ ի գիրս է, բայց եթէ հրեարէն, միայն զմուրն նկատիցեն։ 19 Եւ որպէս գողացեալ համարիմք զնոցա միտս ի թշնամոյն, զի արբեցեալ են զչար հիւանդութեան արբեցութիւն, որոց ի բազում եւ ի թանձր արբեցութենէն զգայութիւն ճաշակելեացն թարշամեցուցեալ է, եւ ոչ ճաշակելեացն անգամ կարեն առնուլ զհամ գինոյն. ի բազում կիզմանն զայրութենէ զզգայութիւնսն կորուսեալ է. եւ կամ զայս իմանամք ի կարծել մերում, թէ ի զո՜ւր տարապարտուց է գիտութիւն բազում ուսմանն, զի ի սատանայութեան մոլորութիւնն կործանեալ են. հասանել անհաս չափոցն ժպրհին. զի ոչինչ է այլ տգիտութիւն, այլ խաւար խորհրդեան եւ ամենայն կեղծաւորութեան խորամանգութիւն, եւ գործ սատանայութեան։ 20 Երկուս որդիս եւ երկուս տաճարս մեքենայեն գտանել ընդ միտս իւրեանց, խորհել աներկիւղութեամբ եւ անամաւթութեամբ, զամաւթ իւրեանց լրբութեամբ յայտնապէս պատմեն. զի եւ Տէր մեր Յիսուս Քրիստոս կամաւք Հաւր գթացաւ ի վերայ մոլորութեան մարդկան։ 21 Բանն որ ի սրտէ Հաւր բղխեալ, կամեցեալ հաճոյ առնել, հովանի լինելով Սրբոյ Հոգւոյն, մարմին լինել յարգանդի Կուսին սրբութեան, եւ ընդունել զմարմին հնացեալ, որ ըստ խաբէութեան սատանայի յապականութիւն դարձեալ էր, նորոգե՛լ մարմնով շնչով եւ հոգւով, զի առանց ապականութեան ստեղծուածն առաջին ի միւս անգամ ծննդեանն յարութեան մեռելոց երեւեսցի, զի ճշմարիտ մարմին զգեցաւ վասն մեր, եւ սերմանեաց ի մեզ հաւատով զԱստուածութիւնն, եւ արար նշանս եւ արուեստս, զի նորա Աստուածութեամբն հաւատարմասցուք։ 22 Ինքն յանձն էառ քաղց եւ ծարաւ, աշխատութիւն եւ քուն, իբր ոչ եթէ Աստուածութիւնն ի մարմնոյն չարչարանաց ի պարտութիւն մատնեալ էր, այլ զի խցցէ զանամաւթ բերանս եւ անաւրէնութեամբ սրեալ զլեզուս, որ արդէն իսկ յաւժարեալ են հայհոյութիւնս խաւսել. որք ասենն` ոչ ճշմարտութեամբ այլ կեղծեաւք ի ցնորս առ աչաւք երեւելով գալուստն եղեւ, համբեր յանձն առեալ ապտակս եւ անարգանս, խաչ եւ մահ, իբրեւ ոչ եթէ ինքն պարտական եւ արժանի էր այսմ. եւ ոչ մահուն արժանի էր զոր մեռաւ, զի անմահ է Աստուածութիւնն, այլ զի զմեր անարգանս որ ի մեղաց մերոց եղեւ, սրբով Աւետարանաւ եւ պատուական արեամբն ջնջել ի մէնջ եւ լուանալ արժանի արասցէ։ 
    23 Եւ որ ի փայտէն գայթագղութիւն եղեւ ի դրախտին` ի մէջ միջնաժողով ժողովրդոց զխաչն կանգնեաց` փայտ առ փայտ, եւ ծառ առ ծառ. եւ զպտուղն կենաց, փոխանակ ապականաբեր պտղոյն զկենդանաբեր փայտէն կախեաց, կամաւք կամակարութեամբ, եւ ոչ ակամայ կամաւք զանձն մատնեաց. ինքն զինքն եդ, եւ անդրէն ինքն զինքն յանձն իւր ընկալաւ, զսուրբ մարմինն եւ զպատուական արիւնն պաշար կենաց մեզ (որք ճշմարտութեամբ հաւատացաք) յաշտիճանաւոր ճանապարհն որ յերկինսն է, սիրելեա՜ց իւրոց պատրաստեաց։ 24 Այլ վասն տարապարտ եւ անաւգուտ, մանաւանդ վասն նզովեալ մոլորութեան նոցա, զի՞ պարտ է զբազում բանիւք անկանել, եւ զսուրբ ազատութեանն լսելիս, զանարատ մտաց հաստատութիւն մեզ իշխել աղտեղել. զի որ միանգամ մոլորական եղեն ի ճշմարտութեան ճանապարհէն, եւ յուղեղ հաւատոյն վրիպեալք ընկեցան։ 
    25 Այլ զի՞նչ խորհիցին, կամ զի՜նչ խաւսիցին, թէ ո՜չ որ ի հուր գեհենին պատրաստեալ հատուցումն նոցա է. զի մեք աստ, որ զայնպիսի իշխեն յանձն առնուլ. եւ կամ ուրեք ուրեք ի տեղիս այնպիսի գտանիցի խորհել կամ խաւսել, ոչ միայն չընդունիմք կամ հալածեմք, այլ բազում եւ մեծամեծ պատիժ պատուհասի առնել ոչ դանդաղիմք։ 26 Ո՛րչափ եւս առաւել պարտ եւ պատշաճ է ձեզ, որ ի մեծամեծ իշխանութիւնդ վայելէք, նախանձել զնախանձ Աստուծոյ եւ ի գլուխ վարել զայնպիսին նախանձու վրիժուց հատուցմունս, եւ ոգով եւ մարմնով ջանալ զի բարձցին ի միջոյ եկեղեցւոյ Քրիստոսի անուանարկ անաւրէն ամբարշտութեանն գայթագղութիւնք։ 27 Մանաւանդ զի թագաւորս ունիք, որ զհոգ Աստուծոյ յանձին բարձեալ բերեն, եւ հաւասարութեան Երրորդութեանն սրտի մտաւք ընդանեցեալ են, կարող են զփուշն ի միջոյ սրբել, զի բոյսն սուրբ սերմանեաց հաւատոյն, բարձրացեալ ծաղկալից պարարտացեալ, լի արմտեացն քաղցրութեամբ` զանկեալ զհատն սերմանողացն մատուսցէ ատոքացեալ, բազմապատիկ զբերրի զպտուղն մատուցանել մարթասցէ եւ ուրախ արասցէ զտէրն արդիւնարարաց, եւ զմշակն արդարապէս հատուցման պարգեւաց արժանի արասցէ։ 
    28 Զի եթէ որ երկրաւոր թագաւորաց սպասաւորք իցեն, դուզնաքեայ ինչ բանք, մա՛նաւանդ որ վասն ծիրանեաց լինին, ո՛չ յանձն առնուն դատարկացուցանել, թէ ոչ մեծապէս պատժիւ եւ պատուհասիւ մեծապէս վրէժ խնդրեսցեն, ո՛րչափ եւս առաւել պարտ եւ պատշաճ է որ զանեղծ եւ զանարատ հաւատն յապականութիւն դարձուցանել ջանան, եւ որ անհասն է` հասանել ի նա ժպրհին, եւ յաւիտենական լուսոյն գեր ի վերոյ լինել յաւժարեն, եւ սրբոյ զանճառ զանքնին Երրորդութեանն քննութիւնն ջանան ընդ խնդիր արկանել, առաւել եւս նոցա ընդունել պատիժս պատուհասի ըստ իւրեանց խորհրդոց, զի սրբութիւն Երրորդութեանն անմատոյց հրեշտակաց եւ աներեւելի քերովբէից եւ սրովբէից, լոկով միայն փառաւորութեամբ եւ աւրհնութեամբ պաշտի։
    29 Արդ տէր մեր եւ ճշմարիտ աստուածասէր հայր մեր, եւ ամենայն եկեղեցւոյ Աստուծոյ ընդունելի, եւ ի սուրբ աղաւթս քո յիշել զմեզ հանապազ անգարշ լինիջիր, եւ զմեր տկարութիւնս զաւրացուցանել մի դանդաղիցիս, եւ եթէ ինչ ըստ չափ թղթոյդ առ տգիտութեան վրիպեալ իցէ, ուղղել անգա՜րշ լինիջիր։ 30 Եւ որ Թէոդորեայ Մամուեստացւոյ աշակերտեալք իցեն` առ ժամանակս ի շնորհացն Աստուծոյ այնպիսի ինչ աստ չեւ է յայտնեալ, ապա թէ իցէ ծածկեալ ի ժանգոյ աղտեղութեան, ի հարկէ ջան լիցի մեզ խլել զխոչն, եւ զգայթագղութիւնն զայն ի միջոյ ի բաց կորուսանել, զի միաբանութիւն որպէս ի ձերում միջի փառաւորի, եւ զմեզ ի նմին հաւասարութեան փառաւորութիւն առ Աստուած հասուցանել արժանի արասցէ։ 
    31 Ամենայն ուխտի, որ ընդ ձերով սրբութեամբդ են, մեք եւ եղբարք, որ ընդ մեզ են, ողջունի թղթովդ աղաչեմք, զի աղաւթիցէք ի վերայ եղբայրութեանս հասարակաց։
    
    
ՊԱՏԱՍԽԱՆԻ ՏԵԱՌՆ ՍԱՀԱԿԱՅ, ԹՂԹՈՅՆ ԱԿԱԿԱՅ
1 Առ ճշմարիտ եւ աստուածասէր տէր մեր եւ հայր՝ սուրբ եպիսկոպոս Ակակ, ի Սահակայ ի Տէր ողջոյն։
    2 Ճառագայթք մշտնջենաւոր յաւիտենական լուսոյդ, որ առ մեր տկարութիւնս երեւեցաւ ի ձեր լուսաբեր սրբութենէդ, յոյժ ի ծագելն իւրեանց զաւրացուցին զմեր տկարութիւնս, եւ զնուազ խորհուրդս մեր աճեցուցին, զոր աւրինակ տապ ինչ ջերմագին յանխառն աւդոց հասեալ ի բոյսս արտոց, եւ զկնի նորա ցաւղ քաղցրութեան հասեալ` փութով յառողջութիւն դարձուցանէ, այնպէս գեղեցիկ իմն ցանկալի եւ ուխտիւք խնդրելի էր մեզ լսել զերանելի պատգամս ի ձէնջ առ մեզ հասեալ։ 3 Մեր աղաւթք հանապազորդ էին արժանի լինել յամենայնի ընդունել եւ վայելել յաւրհնութիւնսդ հոգեւորս ձերոյ մեծասքանչ սրբութեանդ զի քաղցրացեալ էր մեզ կալ մնալ աստէն ի սմին ընդանացեալ տգիտութեան, իբրեւ ի բերդ ինչ ամուր փախստեայ անկեալ յանգիտութեանս։ 4 Արդ պահպանութիւն զմեւք առեալ զաւգնականութիւն աղաւթից ձերոց, պահել զհաւատսն ճշմարտութեան, որ ի ձեր ի սուրբ վարդապետութենէդ ունէաք եւ անպղտոր լեալ տգիտութիւն եւ պարզմտութիւնս մեր, մանաւանդ ի նորաբան հրէութեանն զոր այլանդակքն տակաւին զբոյսս դառնութեան եւ աղտեղութեան սերմանեացն ցուցին եւ ցանեցին ի վերայ սուրբ սերման զորոմնախառն ուսմունսն, որ ի հանճարավնաս սատանայէ խառնման ուսեալ սովորեալ են։ 5 Արդ որովհետեւ մոլարն առաջին գլխաւորաւքն չափ զիւր ժանդ աղտեղութիւնն սերմանել ժպրհեցաւ, զայդ մերոց մեղացն գործ համարեցաք, եւ յո՛յժ ձերում թղթոյդ տրտմակից եղեալ ողբացաք, եւ ընդ բնաւ տեղիս մերոյ նահանգիս մեծաւ պատուհասալից պատուիրանաւ արձակեցաք` մի՛ լսել ամենեւին այնպիսի բարբարոսացն, մի՛ ընդունել զչար հերեսիութեանն բարբաջանս։
    6 Բայց ես զարմացեալ եմ ընդ այնոսիկ որ աւելի քան զաւրինացն չափն ջանան եւ նկրտին ըմբռնել զանըմբռնելին. այլ կարծեմք զայնպիսեացն չգիտել ամենեւին զգիրս եւ զզաւրութիւն նորին, բայց եթէ հրէարէն միայն զմուրն նկատիցեն։ 7 Եւ իբրեւ գողացեալ իմն համարիմք զմիտս նոցա ի թշնամոյն եւ ախտացեալ ի չար հիւանդութիւն, արբեալ ի թանձր արբեցութենէ, եւ զգայութիւնս ճաշակացն թարշամեցուցեալ չկարէ առնուլ զհամ գինոյն, ի սաստիկ կիզմանէ ընկղմին միտքն ի թմբիրն խելագարութենէ. թէ զոր տարապարտ գիտութիւն բազում ուսմանն ի սատանայութիւն զառածէ, որ հասանել անհաս չափոցն ժպրհին։ 8 Քանզի ոչ գոյ այլ գիտութիւն խաւարահեղց, քան երկուս որդիս կամ երկուս տեարս անուանել ի Քրիստոս. աներկիւղաբար անամաւթաբար զլրբութիւնն իւրեանց յայտնապէս պատմեն։ 9 Այլ զի խցցին անամաւթ բերանքն, եւ անաւրէնութեամբ սրեալ լեզուքն, ճշմարիտ մարմնացաւ բանն առ ի նորոգել միւսանգամ մարմնով, շնչով եւ ոգւով, զմարդն հնացեալ զապականեալն ի մեղաց, եւ զի ի փայտէ գայթակղութիւն եղեւ եւ մահ, փայտ կենաց առ փայտն կանգնեաց, եւ ծառ առ ծառն բարձրացոյց, պտուղ կենդանարար փոխանակ այնր մահածին պտղոյն պարգեւէր, ինքն զինքն եդ, եւ ինքն զինքն անդրէն յանձն իւր ընկալաւ, զսուրբ մարմինն եւ զպատուական արիւնն պաշար կենաց մեզ հաւատացելոցս յաշտիճանաւոր ճանապարհն պատրաստեաց։
    10 Եւ արդ որ միանգամ յայն ի ճանապարհէ եւ յուղիղ հաւատոյն վրիպեցան, հուր գեհենին պատրաստեալ պահի նոցա. եւ մեք աստ եթէ յանկարծ յայնպիսեացն գտցուք, ոչ միայն չընդունիմք կամ հալածականս առնեմք, այլ եւ ընդ մեծ պատժովք արկանել ո՛չ դանդաղիմք։ 11 Որչափ եւս պարտն է ձեզ որ ի մեծամեծ իշխանութեանդ վայելէք նախանձել զնախանձն Աստուծոյ, եւ մարմնով եւ հոգով ջանալ բառնալ ի միջոյ զխոչդ եկեղեցոյ Քրիստոսի, մանաւանդ զի թագաւորս ունիք, որ զհոգ Աստուծոյ յանձինս իւրեանց բարձեալ բերիցեն, կարող են զխոչդ ի միջոյ խլել, եւ զբոյս սուրբ սերմանց հաւատոցն պարարտացեալ արմտեացն քաղցրութեամբ զանկեալ հասկն սերմանաւղաց, նմա մատուսցէ ատոքացեալ, բազմապատիկ զբերրի պտուղսն հատուսցէ, եւ ուրախ արասցէ զտէրն արդիւնարարաց, եւ զմշակն առատապէս պարգեւաց արժանի արասցէ։ 12 Զի թէ որ երկրաւոր թագաւորաց սպասաւորք իցեն, եւ դուզնաքեայ ինչ բանք մանաւանդ որ վասն ծիրանեաց լինին, ոչ յանձն առնուն դատարկ անցուցանել` եթէ ո՛չ մեծապէս պատուհասիւ զվրէժն խնդրիցեն. ո՜րչափ եւս պարտ է որ զանեղծ եւ զանարատ հաւատսն յապականութիւն դարձուցանեն, եւ յանհասն հասանել ժպրհին եւ մշտնջենաւոր լուսոյն գեր ի վերոյ լինել յաւժարեն, զանքնին Երրորդութեանն քննութիւն ջանան ընդ խնդիր արկանեն։ 13 Պարտ եւ պատշաճ է առաւել եւս նոցա ընդունել պատիժս պատուհասի։ 14 Քանզի սրբութիւն Երրորդութեանն անմատոյց հրեշտակաց եւ աներեւոյթ քրովբէից եւ սրովբէից, լոկով միայն փառաւորութեամբ եւ աւրհնութեամբ միայն պաշտի։ 15 Արդ տէր մեր եւ հայր, յընդունելի եւ ի սուրբ աղաւթս քո յիշել անգարշ լինիջիր, եւ եթէ ինչ ըստ չափոյ թղթոյդ առ տգիտութեանս վրիպեալ իցէ ուղղել կամեսջիր, եւ զտկարութիւնս զաւրացուցանել մի՛ դանդաղեսցիս։ 16 Այլ յաղանդոյն որ գրեցեր գարշել, առ ժամանակս ի շնորհս Աստուծոյ այսպիսի ինչ  չեւ է հասեալ. ապա եթէ իցէ ինչ ծածկեալ ի ժանդոյ անտի, ի հարկէ ջան լիցի խլել զխոչն ի միջոյ զի միաբանութեամբ փառաւորեսցուք զՔրիստոս։

    
