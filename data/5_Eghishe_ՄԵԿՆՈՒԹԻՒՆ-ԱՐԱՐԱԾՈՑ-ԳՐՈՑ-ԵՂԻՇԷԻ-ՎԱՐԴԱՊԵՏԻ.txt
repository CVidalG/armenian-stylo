Զի թեպէտ եւ հաստատութիւնդ չեւ եւս էր եղեալ ի միջոցիդ այլ թանձրութիւն մրրկեալ հողմոցն ընդ երեսս երկնի ստուեր առնէր յերկիր առաքելով։ 
Զի յոյնն մայն ասէ հողմոյն անուն եւ հագիպիմայն հոգւոյն։ Եւ եբրայեցին հապա հողմոյն եւ հադկուտշու հոգւոյ։ Այլ ի մերս յայտնապես եւ պարզ է հողմոյ կոչումն եւ հոգւոյն զոր գիտեմք հաւաստի եթե յաղագս արարչակից Հոգւոյն Սրբոյ է բանս։ Քանզի ժամապահ եղեն գիրք յայտնել զմիանձնութիւն Հոգւոյն յաշխարհագործութեան աստ։
Եւ ասաց Աստուած եղիցի լոյս եւ եղեւ լոյս։ Եւ ետես Աստուած զլոյսն զի բարի է։ Եւ ընդէր վասն երկնի եւ երկրի լինելութեանն ոչ ասաց թէ եղիցի այլ զարարն միայն։ Քանզի կամեցաւ կարճել զհայհոյիչ լեզուս որք անարար եւ անեղ ասեին եւ ինքեանք արարածոց երկիր պագանեին։ Եցոյց եթե երկրպագեալքն ի նոցանէ արարածք են ճշմարտին Աստուծոյ։ ՅԱստուծոյ այնպէս շարժեալ Մովսէս ասաց։ Եւ քանզի Աստուած լոյս է չէր պիտոյ նմա լոյս եւ ժամանակ զեկինս եւ զերկիր առնել ։ Իսկ յորժամ արար զհարկս զայս մեծ պիտոյ էր սմա եւ լոյս եւ ժամանակ։ Որպէս նախ տուն կազմէ ոք եւ ապա ի խնդիր ելանէ լուսոյ արեգական եւ ճրագի։ Այս առաջին բարբառ Աստուծոյ առանց շրթանց շարժելոյ եւ լեզուի տատանելոյ եւ աւդոյ հնչելոյ եւ ատամանց ընդ հարկանելոյ զի ոչ գործիք եւ յաւդապատ բանն է կարծել զԱստուծոյ այլ  վասն զմեզ ուսուցանելոյ վարի գիր մերովս աւրինակաւ գրից ։ Նախ զարարն դնելով ի ցոյցս գործոյն եւ ապա ասացն զանաշխատն յայտ առնելով։
Բայց մի կարծեսցուք նոր արարչութիւն զլոյսն արտաքոյ չորից տարերցս այլ խզած ի հրեղեն երկնիցն զյստակութիւն լուսոյն յայրեցողութենէն ի վայր կորզելով։ Քանզի լոյսն ծնունդ է հրոյ եւ այլ է ծնունդն եւ այլ է ծնաւղն։ Զի զհուրն մերձաւորքն ճանաչեն եւ զլոյսն հեռաւորքն տեսանեն։ Գոյացութիւնն մի է յորոշողութիւնն յերկուս հատանի։ Եւ ոչ միայն այս հրոյն է ընտրութիւն այլ եւ երից տարերցն այլ է խստութիւն հողմոյ եւ այլ սնընդական աւդոյ այլ է գիճութիւն ջրոյ ուստի ծնունդ լինի եւ այլ է անուշութիւն նորա որ փոփոխի ի գոյնս ի համս եւ ի հոտս այլ է խոշորութիւն հողոյն քարուտն եւ այլ քրքիրն եւ արգաւանդն ի բերս բուսոց եւ այսու խառնին սիրով եւ տեւեն յաւիտեան։
Եւ թե ոք միտ դնէ տիւն միշտ տեւէ ուր եւ երթա արեգակն եւ գիշերն գիշեր ուստի հեռանա։ Եւ եղեւ երեկոյ եւ եղեւ վաղորդայն աւր մի լոյսն անմարմին եւ աննիւթ պաշտեալ զչափաւորն եւ ըստ ոմանց կից էր յարփին եւ ըստ այլոց յայնկոյս լերանցն հիւսիսոյ ուր եւ զարեգակն ասեն ընթանալ զգիշերոյն ։
Դարձեալ զատեաց մեկնեաց զմեծ աւրն միաշաբաթուին յայլոց աւուրցն եւ զեկոյց զաւրն վերջին զաներեկոյ եւ զանփոխանորդ։ Եւ նա է աւր առաջին զուգակից լուսոյն որ եղեւ ի նմա աւրն սուրբ եւ փառաւոր պատուիչ յարութեանն Քրիստոսի յամենայն դարս մինչեւ լուսանայ մինն մէկնակն։
Եւ ասաց Աստուած եղիցի հաստատութիւն ի մէջ ջրոցդ եւ եղիցի մեկնել ի մէջ ջուրցդ եւ ջուրց եւ եղեւ այնպես։ Եւ արար Աստուած զհաստատութիւնն եւ անջրպետեաց ի մէջ ջրոյն որ ի ներքոյ հաստատութեանն եւ ի մէջ ջրոյն որ ի վերոյ հաստատութեանն։ Եւ կոչեաց զհաստատութիւնն երկին։ Եւ ետես Աստուած զի բարի է եւ եղեւ երեկոյ եւ եղեւ վաղորդայն աւր երկրորդ։ Իմանալ զԱստուած գործ հաւատոյ է սակայն ճառելն զնմանէ ժպրհութիւն է քան զի անորակ եւ անորպիսութիւն է Աստուած եւ յաղագս մեր մարդասիրեալ ձայնի եւ ձեռին եւ բանի եւ թուական կարգի կարաւտի զի թե ոք ումէք ակնարկէ ազդումն լինի շարժման ի քթիթսն իսկ Աստուած առանց այնր նուաղ մասին կամաւք միայն կարաւղ է բիւրաւոր քան զայս արարածս յանդիման կացուցանել։ Այլ կարծիս տալն զգայութեանց զի մեք բանիւ եւ մտաւք վայելեսցուք ի բանական եւ ի գործական պատմութեան Արարչին եւ այնպէս համարեսցուք զանձինս եթե ընդ Արարչին էաք յորժամ առնէր զարարածս քանզի զաւրութիւն Տեառն ազդող եւ ձգող է յորժամ սուրբ մտաւք հպի ոք ոչ ասող եւ եթ այլ տեսող համարեսցի։ Եւ ասէ Աստուած եղիցի հաստատութիւն ի մէջ ջրոցդ եւ արդիւնացաւ հրամանն թանձրացաւ հողմն խտացաւ բնաւին անպախելի եւ անպայթելի եւ էանց ի մէջ ջրոյն։ Եւ յորժամ ասաց եղիցի մեկնել ի մէջ ջուրցդ եւ ջուրց վերացաւ հասարակն ջրոյն եւ զկնի նորա հաստատութիւնն ի սահմանեալ տեղին իւր։ Եւ զի ասաց Արար Աստուած զհաստատութիւնն եւ անջրպետեաց Աստուած ի հաստատութիւն հաւատոց վասն բանին զաւրութեան զի ասացն արար է եւ անջրպետելն յայտ առնէ թե չէ արկեալ զջուրն ի վերայ հաստատութեանն որպէս ի կոնք եւ սեղմեալ այլ զայն ցուցանէ թե հաստատութիւնն միջոց է ջրոյս որ ի վերայ երկրի է եւ ջրոյն որ ի վեր է քան զնա որքան այս ի վայր քան զնա։ Որպէս եւ Դաւիթ ասէ Ջուրն որ ի վեր է քան զերկինս աւրհն ։ Եւ պատ առին երկոքեան զամենայն աշխարհաւս ընդ վերինն երկին գնդաձեւ ոչ կարի հեռի եւ ոչ բնաւին մերձ։ Հասարակակշիռ աւդոյ շնչմամբ ի ջրոյն կենդանութեան առ երկու իրս աւգտակարս զծանրութիւն երկրի թեթեւացուցեալ եւ զկիզողական հուրն արգելեալ ի վեր եւ կամարաձեւ ջուրն ի հաստատութիւնն եւ հրեղէն երկինն ի վեր եւ ի խոնարհ։ Եւ յամենայն կողմանց հեռացեալ յերկրէ եւ հողմով խառնեալ ընթանան անդադար եւ ջրեղէն կամարն ։ Ոչ շփոթմամբ տեղի ինչ ծանծաղագոյն է եւ տեղի ինչ թանձրագոյն այլ հարթ եւ զուգակշիռ ընթացիւք ի վեր եւ ի խոնարհ անկտրելի եւ անհատական։ Եւ չէ զարմանք յորժամ տեսանեմք ջուրս յամպս կապեալ եւ ոչ արձակէ առանց հրամանի եւ զի շարժին ջուրքն յալիս եւ ի ձայնս վկայէ մարգարէն Ո արար զբազմութիւն ալեաց ջուրցն ծփանաց յերկինս Տէր ամենակալ անուն է նորա ։ Եւ կոչեաց Աստուած զհաստատութիւնն երկին։ Եւ ետես Աստուած զի բարի է եւ եղեւ երեկոյ եւ եղեւ վաղորդայն աւր երկրորդ ։ Հաստատութիւն կոչեցաւ ի փարատել զերկիւղն խախտելոյ եւ փլանելոյ որպէս եւ Եսայի ասէ կամարանման եւ խորանաձեւ կոչէ զերկին անվախ գործելով զմեզ յանկմանէ որպէս եւ Դաւիթ ասէ Ձգեցեր զերկինս որպէս խորան զոր եւ յաղագս աննեցուկ երկրի զգուշանայ ասելով հաստատեաց զերկիր ի վերայ հաստատութեան իւրոյ զի մի  սասանեսցի յաւիտեան։ Եւ կրկին կոչեցաւ սակս հաստատութեան եւ բարձրութեանն անբաւութեան եւ նմանութեան առաջնոյ երկնին որ անուականն ունի զշրջումն իսկ սա ժամէ ի ժամ։
Հարթայատակ կոկեալ ողորկեալ եւ ջուրն որ ի վերայ հողմով մրրկեալ արագավազսս եւ փախուցեալս միշտ այնքան զի ոչ կարէ աւդն առնուլ ի նմանէ ջուր զի խլէ եւ հանէ եւ թափէ երագընթաց արշաւանքն վասն որոյ յոլովք ոչ ծովս այլ գետս կոչեն ոչ վասն սակաւութեանն այլ վասն եռանդնաշարժ գնացիցն։ Իսկ որ յայս կոյս Քեռոնեսոս կղզոյն կոչեցելոյ ծովն է անդղանդական կոչի քան զի ասի բոլորածիր կղզի է ընդ մէջ երկուց ծովուցն շուրջ զերկրաւ բոլորեալ ուր եւ գազանք են ահագինք եւ վիշապք վիթխարիք։ Եւ ի խառնակութենէ նոցա ելանեն ցաւք եւ հիւանդութիւնք ի մարդ եւ յանասուն զոր հողմք առեալ բերեն եւ արկանեն զկենդանեաւք։ Իսկ որ նմա յայս կոյս բնակութիւն ջուրց գետին է լեառնամեղք են եւ խորաձորք եւ յաղագս այնորիկ զետեղեալք եւ ջուրքն եւ անվնաս ծնանին կենդանիս եւ սնուցանեն եւ նավորդք գնան ի վերայ նորա վստահութեամբ եւ շուրջ զեզերաւք նորա բնակեն մարդիկ բարեխառնեալք եւ յաջողեալք։ Վասն որոյ կոչի անդղանդական զի անդնդականք որ կոչին ջրականք որ է եզերականք բնակեն անդ խնդրական զբաւսմամբ։ Դարձեալ կոչեցաւ ծով զի ծալմամբ եւ ծաւալմամբ այլայլի միշտ եւ զսահմանն իւր զեդեալն Արարչէն ոչ թողու պատկառելով ի դրացւոյն ի չնչին աւազէն որում ասացաւ։ Ցայդ վայր եկեսցէս եւ մի  զանցանիցս ։ Արիստոտէլ Ովկիանոս զայս կոչէ որ շուրջ է զցամաքաւս եւ անդղընդական որ յայն կոյս է Քեռինոսին։ Զայն այս մտաւքս տես Ովկիանոս թե  ով կա ի նոսա զարմանք է Արարիչն գիտէ միայն։ Իսկ անդղնդական թե անբաւական է ումեք լինել անդ կենդանի։ Եւ ետես Աստուած զի բարի է։ Յառաջեաց տեսիլ Արարչին եւ վկայեաց բարի գոլ զի մի հայհոյիլ լեզու հերձուածս ինչ ասիցէ որպէս ոմն բանդագուշեալ իշխեաց ասել թե ջուրն վերին կենդանի են եւ բնակեն ի նմա հրեշտակք։ Եւ աւրհնէ զԱստուած ջուրն վերին եւ ջուրք որ առ մեզ են դեղեխեալք են եւ դիւաբնակք։
Երկուս գունդս կարակնաձեւս բոլորս աւդեղէնս խտացոյց մածոյց որովայնացոյց բերանացոյց եւ զհամատարած լոյսն էարկ ի նոսա։ Զսեռն եւ զյստակն եւ զհրաշատն էարկ ի յաման արեգականն եւ զնուազն եւ զիգագոյնն յանաւթս լուսնին ։ Եւ զսեւ աղաւտագոյնս եւ զթանձրատեսակսն ըստ աւելեաց եւ պակասման էարկ ի յաստեղսն եւ եդ զնոսա ի ներքոյ հաստատութեանն։ Զլուսաւորն մեծ յիշխանութիւն տուընջեան եւ զլուսաւորն փոքր յիշխանութիւն գիշերոյ եւ զաստեղս։ Նախ զերկուսն մեծ ասելով փոքր կացոյց զայլսն եւ զարեգակն մեծ ասելով առաւելեցոյց զնա որ զէութիւն գոյին ունի զիշխանութիւն քան զայն որ զստուէրին մանաւանդ զտիւն արեգակն առնէ եւ զգիշերն գնալովն եւ գալովն ։ Իսկ զգիշերն լուսինն ոչ առնէ այլ մխիթարէ զտխրութիւն ստուերին ցանկալի գործելով եւ զաստեղս առաւել պայծառացուցանէ զաղաւտ լոյսս նոցա յորդորելով։
Իշխել ասէ տուընջեան եւ գիշերի լուսատու լինել յերկիր։ Զի ասաց յայտ է յերեսաց կուսէ եւ ի վայր կոյս ունին զլուսոյն յորդութիւնն։ Իսկ իշխելն տուընջեան եւ գիշերոյ զի արեգակն եւ լուսին արարիչ ք են ժամանակացս այս ապականացու ։ Լուսինն լի ստեղծաւ ԴԺ աւրեայ Բ աւր այլ պիտի որ Ադամ ստեղծանի։ Այս է որ աւագ լրումն ԺԶ գայ եւ աւելի եւ պակաս որ է մեծ զարմանք։ Արու ասեն զարեգակն եւ էգ զլուսինն։ Զի զոր արեգակն ի տուընջեան պնդէ լուսինն ի գիշերի քրքրէ իգացուցանէ եւ սնուցանէ զապականացու մարմնոյս որպիսութիւն։ Նոյն լինի եւ պատճառ նուաղման քանզի ի լնուլն լնուն ծովք եւ կենդանիք ուղղելով եւ ծառք կեղեւով եւ ի պակասիլն թերանան։ Եւ յիրաւի ասացաւ եւ նա մեծ ընդ արեգականն յորժամ այսքան փոփոխմունք լինին եւ հետեւին նմա զի թէ միշտ աճէր վայրավատեալ ցրուէր ամենայն եւ եթէ միշտ նուազէր ի բաց կորնչէր եւ այս նշանակ առողջութեան եւ հիւանդութեան թէ զ այս ոք դնէ նշանս քանզի զթուլացեալսն ի լուսնէ պնդէ արեգակն ուստի գոյանան համք եւ հոտք յառողջութիւն եւ ոչ միայն նշանս ցուցանեն այլ եւ կրակիցք են բերրի տարերցս։ Նոյնպէս եւ դասք աստեղացն գործակիցք են լուսնի եւ արեգականն եւ ոչ միայն զարդարելով զերկին ի նոցա զատչիլն այլ ի ձեռն մոլորակաց եւ անմոլարից աստեղաց հանգէտ նոցա աւգնականութիւն մատուցանեն արեգական հոլովման եւ լուսնի բարեխառնութիւնս առնելով կարի ցրտութեան եւ ջերմութեան։ Այլ զի ասի զարեգակն մեծ քան զլուսինն զի մեծ է որ տայ քան որ առնու զի տա լոյս լուսնի արեգակն մինչեւ լնու զնա եւ հանէ մին եւ սպառէ։ Որ զամենայն արար ոչ կարաւտ է յարեգականէն լոյս լուսնին այլ զի գեղեցիկս դնէ կարգս զխոնաւն արար կարաւտ մեծի ջահին։ Զոր եւ առաքեալն Պաւղոս յամաւթ առնէ ասելով հոգիք են հարկաւորք առաքեալք ի սպասաւորութիւն ։ Եւ զի իջանէ միւս անգամ Արարիչն յերկիր զարդարեալ զսա կրկին։
Եդ զնոսա Աստուած ի հաստատութեան երկնից ոչ անշարժապէս կառուցեալ այլ որպէս զԱդամ ասի դնել ի դրախտին զի շրջեսցի ի նմա յընդարձակի նոյնպէս եւ զնոսա զի գնասցեն ընդ նա եւ ի ներքոյ նորա ոչ ոտիւք արագ վազելով եւ ոչ թեւով թռուցելովք եւ ոչ ըստ ջրայնոցն լաւղելով այլ յԱստուծոյ զաւրացեալք ի հրամանէ եւ յեդեալ սահմանէն ոչ խոտորելով բնաւին գնան ոչ ընդ յերեկի շաւեղն այսաւր այլ չափելով իմն ի հարաւոյ ի հիւսիւս եւ ի հիւսիւսոյ ի հարաւ շարժելով։ Զի յորժամ ի հարաւ շարժի արեգակն սառնասառոյց պաղին կողմանքս հիւսիսոյ եւ ձմեռնային ցրտութիւնն ազդէ ի միջոցս աշխարհի եւ աշխարհն հնդկաց ամառնանայ ի պտղահասութիւն։ Քանզի ծով հրեղէն ի հարաւ վասն բնական ջերմութեանն եւ արեգակ ն եւս տայ նմա աւգնականութիւն ։ Եւ զմեր բքախառն ձմեռնն առնէ նոցա քաջախառնութիւն եւ պտուղք աշխարհին որ բղխեն որիշ են ի պտղոյ մերոյ աշխարհիս համով եւ հոտով եւ գունով։ Եւ իւղք եւ խունկք յոլովագոյն ունին զմասունս հրոյ եւ սեաւ մա ղձն յոլով են ի մարդիկն վասն որոյ եւ լինին իբրեւ զարջասպան նեարկս եւ ոչխարք անբրդաբերք ուղտք եւ գոմեշք մերկք եւ լերկք։ Բայց քանզի հրատք են առողջաբերք եւ յերկարակեացք են բնակիչքն։ Եւ մեզ դարձեալ անդի բանին դրունք գարնայն ոյն իբրեւ արեգակն ի յայս կոյս կամի չուել հրեղէն իւրովք զաւրաւքն։ Եւ հիւսիսայինն ընդդէմ նորա գումարեալ իբր նիզակաւ հարկանէ եւ անդրէն փախչի եւ նորա զհետամտեալ առ սակաւ սակաւ մաղելով տանի զնա ի տեղի իւր։
Ասէ ուրեք եւ սորին Եղիշէ Ի վեր քան զԷ մոլորակսն այլ նման նոցին Է աստեղք են սաստիկ ցուրտ բնութեամբ որ զերկնի զբորբոքեալ ջերմութիւնն ցրտացուցեալ եւ բարեխառնեալ տնն ապա ի վայր յԷ մոլորակսն։ Եւ ասեն անմոլա ր գունդ։
Եւ զամենայն շունչ զեռնոց զոր հանին ջուրք ըստ ազգի ։ Ոչ ասաց անբան շունչ հանին ջուրքն քանզի եւ բանականաց մարմինք եւս ի ջրոյ գոյացան զի զառաջինն ի տարերացս արարան կենդանիքդ եւ յետոյ ի ծնաւղաց այլ միջնորդ բոլորովին ջուրն է որպէս սերմ ի ծնաւղաց հատեալ ջուր է ։ Ձայն ասէ Տեառն ի վերայ ջուրց եւ Աստուած փառաւք որոտաց եւ Տէր ինքն ի վերայ ջուրց ։ Այլ եւ թեպէտ եւ երբեմն երկրի եւ արդ ջրոյ հրամայէ բղխել այլ երեքին եւս տարերքն լուան եւ ի չորից գոյացան ամենայն կենդանիք որպէս ոսկերքն զքարուտն ջիղքն եւ նեարդքն եւ արիւն զհուրն շունչ եւ շարժումն զաւդն ունի թանձրութիւնն զհողն կապող զջուրն այսոքիկ միապէս գտանին ջրայնոց եւ ցամաքայնոց ։ Այլ եւ զփղաց եւ զգոմիշաց ասեն ի ջրոյ գոյանալ եւ զի զաւելի մասն կան ի ցամաքի ։ Եւ թռչունք որ ի վերայ աւդոյ երկու ոտաւք եւ թեւաւք ի վերա աւդոց Տեառն երկիր պագանեն ոմանք այսպէս եւ այլք այլ ազգ ։ Են ի ձկանց որ որոնե ն որ սակրոսքն կոչին եւ են որք սէր եւ բարեկամութիւն ունին եւ զորսացեալսն ի միասին ճարակեն որպէս պինչէայքն եւ պինչայսպասեակքն ։ Եւ են որ խորամանկութիւնս ունին իբրեւ զհիւղոսն փոքրիկ որ գտեալ ի քուն զկոկորդիղոսն գազանն մտանէ եւ ուտէ զամենայն փորոտիսն եւ ընդ նստայտեղին ի դուրս ելանէ ։ Եւ հաւն ատրոքոս քանզի կերակրի ի մնացեալ մսոյն որ մնա յատամունսն Հիւղոսի եւ բարեկամութիւն կալեալ ընդ նմա ճչէ եւ թեւահարեալ փարի եւ մագղաւքն փորէ յամաւթ այնոցիկ որք մոռանան զսեղանս սիրելեացն ։ Ձուկն անքիւղոս որ կոչի կողամայր որովայն ոչ ունի բայց միայն գլուխ եւ մերկ կողքերս ուստի կոտորոտեալ տնկէ եւ առնէ զաւակս ։ Ուրեմն հաւատարիմ է կինն ի կողէն Ադամայ ստեղծե ալ կատովփլեսն թռչուն է որ կոչի վայրահայեաց զհուր բերանոյն յերկիր առաքէ զի մի վնասեսցէ զոք ի կենդանեաց։ Բազէ զշամանդաղ աչացն սրբէ դառն կեղեւով եղեգի նոյնպէս եւ ծիծառն զխաւարեալ աչս ձագուցն։ Եւ արդարեւ մեծ են գործքն Աստուծոյ եւ զամենայն ինչ իմաստութեամբ արար։ Եւ աւրհնեաց զնոսա Աստուած եւ ասէ աճեցէք բազմացարուք եւ լցէք զջուրսդ որ ի ծովս ։ Վասն զի յաւրհնութենէն Աստուծոյ եւ ոչ ի բնութենէն ունին զաճումնն զի բաւական լիցի ն միմեանց եւ մարդկան լի պահելով զջուրսն ի խորհուրդ աւազանին որոյ ծնունդքն լնուն զերկինս եւ զդրախտն։ Եւ ետես Աստուած զի բարի է եւ եղեւ երեկոյ եւ եղեւ վաղորդայն աւր հինգերորդ ։ Եւ ասաց Աստուած հանցէ երկիր շունչ կենդանի ըստ ազգի չորքոտանի եւ սողունս եւ գազանս երկրի ըստ ազգի եւ եղեւ այնպէս ։ Եւ արար Աստուած զգազանս երկրի ըստ ազգի եւ զանասունս ըստ ազգի եւ զամենայն սողունս ըստ ազգի իւրեանց եւ ետես Աստուած զի բարի է։ Երեւի մտաւոր արանց եթէ յարարչութենէ լուսոյն եւ այսր ի կրսերագունիցն սկսաւ առնել Աստուած որպէս զբոյսս ապա զլուսաւորսդ զջրայինս եւ ապա զցամաքայինս որք պատուականք են քան զնոսա զի աւելի մասն կենաց եւ զգայութեանց ունին մաւտ գոլով ի բանաւորս ։ Սակայն երկիրն զմիակին ունի զաւրինակ որ մայր գոլով ամենայն թուոց ոչ լուծանէն զնորա կուսութիւնն եւ ոչ զոք ունի մայր որպէս եւ ոչ երկին զի ոչ ինչ միջոց է յետ Աստուծոյ առ ինքն եւ բնակիչք նորա հրեշտակք կային եւ հսկեին ուսանէին եւս թէ եւ ինքեանք եւս նոյնպէս արարան եւ չեն պատճառ լինելութեան ումեք։
Զկնի եւ յաւէլ թէ Արար Աստուած զգազանս երկրի ըստ ազգի նովին պատճառաւ որպէս վասն կետոսացն ասացաւ։ Զի գիտելով թէ արարածք են մի մոլորեսցին ի պաշտել զնոսա։ Որում անլուր եղեալ պաշտեցին զառիւծ եւ զկոկորդիղոս եւ զաւձս
Եւ ասաց Աստուած Արասցուք մարդ ըստ պատկերի մերում եւ ըստ նմանութեան եւ իշխեսցէն ձկանց ծովու եւ թռչնոց երկնից եւ անասնոց եւ ամենայն երկրի եւ ամենայն սողնոց որ սողին ի վերայ երկրի եւ արար Աստուած զմարդն ի պատկեր իւր ըստ պատկերի Աստուծոյ արար զնա արու եւ էգ արար զնոսա եւ աւրհնեաց զնոսա Աստուած եւ ասէ աճեցէք եւ բազմացարուք եւ լցէք զերկիր եւ տիրեցեք դմա եւ իշխեցէք ձկանց ծովու եւ թռչնոց երկնից եւ անասնոց եւ ամենայն երկրի եւ ամենայն սողնոց որք սողին ի վերայ երկրի։ բարձան ց եւ իմացողն խորհրդոցն Աստուծոյ զարմանալին սուրբն Պաւղոս յիրաւի հայեցեալ յանհասական յանդունդսն Աստուծոյ իմաստիցն հիանայ ասելով Ով խորք մեծութեան իմաստութեանն եւ գիտութեան Աստուծոյ զի ով գիտաց զմիտս Տեառն թէ վասն էր մեծացաւ այնքան մարդկայինս բնութիւն զի ում պարտ էր ո հաւանեցոյց ողոքանաւք ո  խոստացաւ ինչ նմա զի յառաջ քան զլինելն աշխարհի ընտրեսցէ զնա եւ մեծարեսցէ նիւթ պատրաստելով նմա եւ ճոխութիւնս առատս եւ ամենապատիվ մեծութիւնս եւ ապա խորհուրդս եւ կամս եւ ուշ դիտաւորութեան առաջի արկանէր զոր ոչ արար միում ումեք յիշելոցս վերնոց կամ ներքնոց իմանալեաց եւ զգալեաց եւ խորհրդակիցս առ նա մեծի խորհրդոյն ոչ զոք եղական եւ գոյեղէն բնութիւն բայց եթէ զանճառ ծոցոյ իւրոյ զծնունդն զԲանն եւ զանհասութեան իւրոյ քննաւղն որ յումեքէ ոչ քննի զՀոգին ամենասուրբ որ ի Հաւրէ ելանէ եւ առնու յՈրդւոյ եւ կայ յինքեանն փառաւորութեան Աստուած իսկութեամբ։ Վասն որոյ եւ ասէ Արասցուք մարդ ը ստ պատկերի մերում եւ ըստ նմանութեան ։ Յայտնի ցուցեալ թէ ոչ յիւր կարաւտութեան ինչ լրումն արար զաշխարհս այլ վասն այլ ուրուք զոր առնելոցն էր եւ բոլորքն վասն նորա եւ նա բոլորիցն իշխան եւ ոչ նախ զնա առնէ զի մի ի թափուր վայր մուծանիցէ եւ սրտառուչ բեկանիցին միտք նորա կարեմտութեամբ։ Եւ զայս յարուեստագէտս կանայս է տեսանել որք զիշխանաց զպատկերսն նկարեն ոչ նախ զգլուխն այլ յոտից սկսեալն զամենայն հասակն ածեն ի վեր եւ հուսկ յետոյ զդէմսն դնեն զոր ոչ կարեն ճանաչել առանց այնր տեսողքն։ կամ որպէս ոք մեծի թագաւորի պատրաստութիւն առնէ զի նախ հոգայ զտունն ապա զբազմականն եւ զկերակրոց եւ զըմբելեացն զպատրաստութիւնն եւ զյաւրինուածսն զերգեցիկս զաշտանակս ճրագացն։ Եւ իբրեւ ահա կազմէ զամենայն ապա ածէ ի ներքս զթագաւորն ի տէս եւ ի լուր եւ ի հոտ եւ ի կերակուր եւ յըմպէլի եւ յամենայն առատութիւնս զի ցուցցէ թէ ի պատիւ եւ ի փառս մեծարեցաւ եւ յարժանաւոր վայելչութիւնս։ Զնոյնն է տեսանել եւ աստ յԱրարչէն ելեալ առ մարդն։ Զկնի զարդուն երկնի որպէս ձեղուան եւ երկրի որպէս հիմնացեալ տան եւ իւրեանց յաւրինուածոցն ծանիցէ զսէր եւ զերախտիս Արարչին իւրոյ Աստուծոյ։ Արասցուք մարդ ըստ պատկերի մերում ընդ այս բարբառն եւ հրեշտակք զարմացան քանզի երկու իրս ուսան մի զի բարերարութեան նորա եզր ոչ գոյ եւ միւս եւս զի զամենայն արարելոցն զաւրինակն եցոյց ի մի կազմուածն հոգովն զիմանալի աշխարհն եւ մարմնովն զերեւելիսս ։
Եւ զիարդ մարթի ասել զնոսա խորհրդակիցս Աստուծոյ։ Այլ եւ յերեսս կործանէ յարիանոսս որք ոչ ասեն մի բնութիւն զՍուրբ Երրորդութիւնն զի ասէ Եւ արար Աստուած զմարդն ի պատկեր իւր։ Վեց ձեռք մխեցան ի գոյացութի ւն միոյ պատկերի։ Կարեն ցուցանել իմաստակքն զոր որոյ ստեղծեալ ի մասանց եւ զիարդ չիցէ մի սկզբնատիպն յորժամ մի է պատկերն զի թէ մինչ նման է երիցն ապա զիարդ ոչ իցեն մի եւ երեքն եւ նմանք երիրաց զի թէ մի պատիւ եւ բնութիւն է մարդոյն եւ չիք ի նմա մասն խոտելի եւ աղարտելի ի նմանէ ճանաչի մարդ արդարն անխծբծելի զի մերումն ասելով զանձինսն յայտնեաց եւ ասելովն թէ արար ի պատկեր իւր լիութիւնն յայտնեաց եւ զԱստուածութիւնն իւր։
Եւ յետ յանցանացն եդ ողորմածն ընդ ձեռամբ մեր ի կերակուր եւ ի բեռնակրութիւնս այլ եւ իշխանն աւտարակերպ է յիշխեցելոցն ոչ իբրեւ զառիւծ մագլաւոր կամ իբրեւ զփիղ ժանաւոր կամ իբրեւ զուարակ եղջիւրաւոր կամ իբրեւ զարծուիս ճապռաւորս կամ իբրեւ զկոկորդիղոս խեցեմորթ ոչ կնճթեղ ոչ ցռկեղ այլ մերկ փափուկ դիւրապատահ։ Եւ ամենայնիւ ցուցանէ զձեւ իշխանութեան եւ զթագաւորութեան կերպարան։
Բարւոք ասաց ոմն երեք աշխարհք գոլ աշխարհարարն եւ աշխարհ եւ մարդ Աստուած իմանալի աշխարհ աշխարհ զգալի աշխարհ մարդ իմանալի եւ զգալի աշխարհ։ Եւ չէ անպատեհ Աստուծոյ ի համար անգանել գործոցն իւրոցն զի կտակ եթե ձեռն եւ կամ պատկեր թագաւորի ոչ կնքէ զնա ոչ է հաստատուն նա վասն որոյ եւ այժմ Արարիչն կնքէ զաշխարհ հանգչելովն յեւթներորդում աւուրն ։ Հանգչի զի հանգիստ նմա հայր իմ մինչեւ ցայժմ ։
Զապականացուսն արար ի վեցն եւ զանապականն սկսանի յեաւթն զիմանալին աշխարհն ոչ առնելով այլ տեսանելովն զարդարէ զնա։ Որքան ցանկալի է նա զոր միշտ առնէ զնա Աստուած երանելեացն բնակութիւն եւ հանգիստ։ Զի ի ժամանակի եղեալքն ժամանակաւ ապականին երկոքին իսկ իմանալին անժամանակ տեսեալն յԱրարչէն ընդ Աստուծոյ անժամանակ էին մնայ յաւիտեան։ Յեւթներորդումն դադարեցուցանէ ի գործոցն եւ այլ իմն սկսանի աստուածազանագոյնս։ Զնախախնամութիւնն յայտ է որ յետ առնելոյն էր որպէս ամենայն արուեստաւոր յետ կազմելոյն խնամելոյ սկսանին զի մնայցէ գործն։
Այս է գիր արարածոց երկնի եւ երկրի յաւուր յորում արար Աստուած զերկին եւ զերկիր եւ զամենայն բանջար վայրի մինչ չեւ եղեալ էր ի վերայ երկրի եւ զամենայն խոտ վայրի մինչ չեւ բուսեալ էր ի վերայ երկրի զի չեւ եւս էր տեղացեալ տեառն Աստուծոյ ի վերայ երկրի եւ մարդ չէր որ գործեր զերկիր։ Այս գիր արարածոց Թէոդիտոն գիր ասէ Եւթանասունքն ծնունդ եւ երկոքին զմի զաւրութիւն ունին ծնունդ զի յոչնչէ ծնաւ Աստուած զարարա ծս բանիւ եւ գիր զի զաննիւթն նիւթացոյց որպէս ձայն բանանայ եւ բանն գրի ի քարտէզ եւ ի մագաղաթ։
Զի ասաց Աստուած եւ գրեցին եւ երկին եւ երկիր որ իբրեւ զպնակիտս առաջի կայ եւ ընթեռնումք զայնոսիկ Երկինք պատմեն զփ առս Աստուծոյ եւ զարարածս ձեռաց նորա պատմէ հաստատութիւն երկրի զցամաք ասէ ձեռք նորա ստեղծին ։ Յիրաւի գիր ասաց որ եւ թեպետ եւ լինի գրոյս ջնջիլ եւ անցանել արեգական եւ լուսնի եւ աստեղաց ամպոց զարդուց վերնոց եւ ներքնոց յանդրանկաց աշխարհն միաբանեալ հրեշտակաց եւ մարդկան առանց գրոյ արարածոցս ծանիցուք զԱստուած եւ կեցցուք։ Յաւուր յորում արար յայտ է յառաջնումն զերկին եւ զերկիր եւ յերկրորդումն զջուրն վերացուցեալ զհասարակն։ Եւ զամենայն բանջար վայրի մինչ չեւ բուսեալ էր յայտ է յերրորդումն աւուր։ Զի չեւ եւս էր տեղացեալ Տեառն Աստուծոյ ի վերայ երկրի ։ Զի ոչ կարաւտացաւ Աստուած անձրեւի եւ ոչ արեգական առնել խոտ եւ բանջար եւ ոչ մարդոյ մշակութեան էր կարաւտ զի մարդ չէր որ գործէր զերկիր ։ Յառաջինն տանի զիմացաւղն յաւուրսն զի սովոր է զասացեալսն միւս անգամ պատմել եւ երրորդել եւս որպէս եւ զդրախտէն կամի ասել որ եւ յերրորդումն աւուր եղեւ ։ Բայց եւ չէ զարման զչեղեալն արարեալ ասելն որպէս յղի մանուկ նախ քան զծնունդն է բայց յանուանէն նոր չէ առեալ նոյնպէս եւ յղի էին տարերքս նախ քան զերեւիլն զոր գիտեր Աստուած եւ առնէր յայտնագոյնս յետոյ ։ Եւ ասելն թէ Այս է գիր լինելոյ երկնի եւ երկրի ոչ թէ միայն նոցա այլ եւ ամենայն մասանց նոցա եւ արդարոց եւ մեղաւորաց զրոյցք բայց համառաւտ կրկնէ զպատմեալն յառաջ։
Զոր թե ոչ առնուն հրեշտակք եւ մարդիկ յանուանս համարեալ են որք ի մայրս իւրեանց եւ ի տարերս միայն հային ։ Իսկ պատկերն Աստուծոյ ի վեր եւեթ նկատէ յամենածնաւղն եւ յիմանալի անձրեւն որ ի նմանէ պատուիրանն է զի չէր դեռեւս եդեալ եւ ոչ զիմացումէս արարածոց ի կիր արկեալ եւ դարձեալ չգործէր զերկիր մարդն զի չեւ էր յանցեալ եւ դատապարտեալ ի գործ սորա։ Բայց աղբեւր ելանէր յերկրէ եւ ոռոգանէր զամենայն երեսս երկրի դէպ է զի ի ցամաքելն երկրի բղխեցին աղբիւրք ընդ լերինս եւ ընդ դաշտս։ Եւ զիարդ միաւոր կոչէ աղբեւր զբնութիւն ջուրց որ աղբերաբար ելանեն մի կոչ է որպէս անդեայ եւ պար եւ աւր եւ ամենայն ձիական զաւրութիւն ձի թագաւորի անուանի զի մի աղբեւր զիարդ կարեր ոռոգանել զամենայն երկիր։
զոր թէ ոչ առնուն մարդիք եւ հրեշտակք յանասունս համարեալ են որք ի մարս իւրեանց եւ ի տարերքս համաւրէն հային իսկ պատկերն Աստուծոյ ի վեր եւ եթ նկատ է յամենածնաւղն եւ յիանալի անձրեւն որ ի նմանէ պատուիրանն է զի դեռեւս չէր եդեալ եւ զիմացուածս արարածոց ի կիր արկեալ եւ դարձեալ գործէր զերկիր մարդն զի չեւ էր յանցեալ մարդն եւ դատապարտեալ ի գործ սորա։ Բայց աղբիւր ելաներ յերկրէ եւ ոռոգաներ զամենայն երեսս երկրի ի դեպ է զի ի ցամաքեալն երկրի բխեցին աղբիւր ընդ լերինս եւ ընդ դաշտս եւ զիարդ միաւոր կոչէ զբնութիւն ջուրց որ աղբիւրաբար ելանեն մի կոչէ որպէս անդեայ եւ պար եւ զաւր եւ ամենայն ձիական զաւրութիւն ձի թագաւորի անուանի զի մի աղբեւրն զիարդ կարէ ոռոգանել զամենայն երկիր կամ յաղագս շատութեան երկրի չբաւելով միոյ աղբեւրն կամ վասն անհարթութեան երկրի լերանց եւ ձորոց եթէ ոչ զԱստուծոյ աղբեւրս ասիցէ որք ի զանազան տեղեաց ելեալ ոռոգանէին զսահմանս վայրացն եւ բարիոք զերեսս ասէ երկրին որ է պտղաբերն եւ զբերրին որ կարէ ընդ ձեռամբ մշակաց մտանել եւ սերմանել այլ եւ ի դէպ է ամպոց խոնարհիլ յերկիր եւ առնուլ ջուր ի ծովէ եւ ի գետոց եւ յաղբիւրաց որ ի վերայ երկրի եւ աստի ելեալ ոռոգանէ անձրեւով զՏէրն երեսս երկրի իբրեւ զմիտս ոռոգանէ զսգայարանս կենդանութեամբ որ ի դէմս են յաւրինակ Տեառն Յիսուսի որ ել ի կուսական։
Եւ ստեղծ տէր Աստուած զմարդն հող յերկրէ եւ փչեաց յերեսս նորա շունչ կենդանի եւ եղեւ մարդն յոգի կենդանի իբրեւ զայլ տեսակս երկրի եւ վասն մարդոյն լինելութեան կրկնէ եւ երեքկնէ թե արարած է ի յանդիմանութիւն այնմ որ աստուածանալն կամեցաւ նախ Ադամ եւ զկնի մոլորեալքն ի հեթանոսաց ։ Զի ոչ եթէ այլ մարդ է սա բայց միայն նա որ ի վեցերորդին եղեւ թէպէտ խաբին ոմանք յեւթներորդի աստ եղեալ։
Եւ փչեաց յերեսս նորա շունչ կենդանի։ Փչեացն աւտար է եւ ի հրեշտակաց եւս թող թէ յԱստուծոյ անվայելուչ Այլ զիջանէ գիրք զտկարութիւնս մեր ածել յուսումն զի ի բերանոյ ի կենդանւոյ շունչ ջերմ ելանէ ցուրտ աւդ շնչելով որպէս զի զաւդն ի տարերացս առեալ մարդոյն եւ զբանական հոգին վառէ ի նմա փչմամբն Աստուած մարդաբար զոր փոխանակ հոգիացոյցն եւ կամ շնչացոյցն ասելոյ փչեաց ասէ բայց են ոմանք որ զշնորհաց Հոգին ասեն։
Եւ եղեւ մարդն յոգի կենդանի այսինքն յոգին եղեւ մարդն կենդանի անձնաւոր այլ մարմինս գործիք է նորա ըստ Պղատոնի թե ես եւ իմն եւ իմոյքն ես որ է անձն իմն մարմինն եւ իմոյքն գոյքն ոչ երէց եւ ոչ կրսեր ինքն քան զինքն այլ մի եւ նոյն։ Մի մարմնափոխութեան աղանդն կարծիցի եւ կամ անխլիրտ անաւթ ինչ ի կաւոյս տուեալ Աստուծոյ տկարութիւն թուիցի Աստուծոյ այլում ժամու կարաւտեալ։
Եւ արդ ի յասացեալ սահմանս գետոցն այսոցիկ դր ախտ ոչ է բայց ելեալք ի դրախտէն մտանեն ի ծոց երկրի եւ ընդունիչ երակաւք ձեւեն զթանձրութիւն երկրի եւ գան աղբիւրանան միւսանգամ որ յարեւելս եւ որ ի հարաւ եւ որ ի Հայս որպէս թե աւետաւորք եւ Հրաւիրակք անդրէն կոչելով զհալածեալ բնութիւնս յոյս տալով եւ մխիթար տարագրելոցս։ Եւ կոչէ Փիսոն զազգն Սեմա եւ Գեհոն զծառայն Քանանու յազատութիւն եւ Տիգրիս եւ Եփրատ զազգն Յաբեթի յընդարձակութիւն։
Բարի է բնութեամբ Աստուած եւ նախագէտ շարժեցաւ բարին առնելով զԱդամ եւ զԵւայ։ Նախագիտութիւնն որ ի նմա գիտաց զոր ինչ լիներն եւ ոչ նախագիտութիւնն կարաց Աստուծոյ արգելուլ զմարդն եւ զաւգնականն իւր զի անկեալ ի հրեշտակական անախտ աճմանէն աւգնեսցէ կինն առնն անասնապէս աճմանն եւ բազմանալոյ ըստ աւրհնութեանն որ ասաց Աստուծոյ Աճեցէք եւ բազմացարուք եւ լցէք զերկիր եւ ոչ զդրախտն անմեղապէս եւ հրեշտակավայելուչ։
Եւ ստեղծ եւս տէր Աստուած զամենայն գազանս եւ զամենայն սողունս։ Ըստ վերագոյն ասիցն վասն ծառոցն ասի եւ այս գազանս եւ թռչունս ստեղծանել Աստուծոյ ի տեսիլ Ադամայ ի հաւատալ թէ եւ այլքն նոյնպէս ստեղծան։ Բայց եւ զամենայն գազանս եւ զամենայն թռչունս ասելովն զառաջինն ստուգէ եւ հաւաստէ զստեղծուածս զանասունս ընդ գազանացն եւ ընդ թռչնոցն ծածկապէս յիշելով։ Եւ զեւսն զի յաւել Քանզի անուանս հանդերձեալ էին առնուլ եւ որպէս թէ այնու յէութիւն գոլ ի չէութենէ որք առանց անուան ընդ ոչէսն ունեն զհաշիւն։
Եւ ած զնոսա առ Ադամ տեսանել զինչ կոչեսցէ եւ ամենայն շնչոյ կենդանոյ զինչ եւ անուանեաց Ադամ այն անուն է նոցա ։ Առ Ադամ ածելն զամենայն ստուգէ արտաքոյ դրախտին կոչել անուանս եւ ոչ յեզերս դրախտին որպէս եւ ասեն։ Եւ տեսանել թէ զինչ կոչեսցէ։ Քանզի արար զնա բանաւոր եւ իմաստուն փչելով ի նա շնորհս տեսանել կամի զոգւոյ նորա զլաւ ծնունդս ցուցանել զոր ունի զհանճարն ոչ թէ անգիտանայ եւ փորձել կամի թէ զինչ կոչեսցէ զնոսա այլ զինքնիշխանութիւնն յայտ առնէր որպէս թէ զոր ինչ եւ կամ ի ինքնիշխան իշխան է կոչելոյ։ Զի նոքաւք հանդերձեալ էր վարիլ աւգնականաւք որպէս իշխան իշխեցելովք ։ Նախ անուանս հրամայէ կոչել զի զկնի ասելոյն արասցուք աւգնական առընթեր զանուանակոչութիւնն դնէ ։
Զթանձրութիւնն աչաւք տեսանեմք եւ մտաւք որոշեմք իսկ զհնչումն ձայնից ականջքն առանց աչաց մտաց թարգմանեն։ Իսկ զաներեւոյթսն միտքն միայն իմանան առանց աչաց եւ ականջաց բայց անուն ոչ ընդունի վասն որոյ եւ խաւսել իսկ ոչ կարեմք զնմանէ բանիւ։ Եւ մարդ ոչ մարմնով այլ մտաւք է պատկեր Աստուծոյ։ Եւ Աստուած յառաջ քան զլինելն տեսանէ։ Եւ հաստատ տեսութիւն մտացն է քան որ զաչացն։ Եւ նախաստեղծ մարդոյն աչաւք եւ մտաւք միանգամայն ելից զպակասութիւնն կոչելով անուանս կենդանեացն զի ոչ վայրապար ինչ արար Աստուած այլ զկարեւորսն վասն որոյ եւ ասէ Ամենայն շնչոյ կենդանոյ զինչ եւ անուանեաց Ադամ այն անուն է նոցա Զի ոչ անդե պս ինչ կոչեր այլ զյարմարն եւ զնմանն որպես եւ զառիւծն ի յառնլոյն եզն ի հեզութենէն շունն ի շողոքորթելոյն կատուն ի տանն կալոյն խոզն ի խուզողութենէն եւ այլքն նոյնպէս ։
Եւ ամենայն լսէ շնչոյ կենդանւոյ ։ Յայտ է թե անշնչիցն եւս կոչեաց անուանս այլ զնոցայն լռեաց զի դիւրին էր վասն հաստատ կալոյն եւ անշարժ եւ չէր կարի գովութիւն կոչողին իսկ կենդանեացն յոյժ դժուարին վասն ախտից եւ բարոյից զանազանութեան եւ տեղափոխութեան զորոց զկոչմանն գովութիւն ի կիր առեալ ասէ Ամենայն շնչոյ կենդանոյ զինչ անուանեաց այն անուն է նորա։ Եւ կոչեաց Ադամ անուանս ամենայն անասնոց եւ ամենայն գազանաց եւ ամենայն թռչնոց ։ Նախնոյն եւ առաջնոյ հաւրն մարթ էր կոչել զանուանս քանզի անանուն թողուլն անպատեհ էր եւ յայլոց կրսերաց կոչել անուանս նախատինք էր նախահաւրն եւ նմա կոչելն անունս փառք է որդոց։ Կոչեաց ասէ Ադամ անուանս յիրէն ի գործոյն ի ձայնէն քանզի յերից աստի դնին անուան ք։ Կացեալ ի հանդիսի եւ անցանէին առաջի նորա ամենայն կենդանիք եւ այնպէս ի դէպ կոչէր զի բախէր կոչումն ի վերայ եւ յետս ի կոչաւղն դառնայր։ Բայց Ադամայ ոչ գտաւ աւգնական նման նմա ։ Աւգնական էին նմա ասէ եւ այլ կենդանիքն այլ իւր նման ոք չէր յայտ արարեալ թէ մարդ է մարդոյ աւգնական։ Ասի թե յայնմ աւուր Ադամ զԱստուած արարիչ կոչեաց տեսեալ զայլսն եւ վասն ինքեան ծանեաւ արարած գոլ ։ Ոչ գտաւ եւ յումէ խնդրեցաւ յայտ է յամենայն կենդանիս զոյգ տեսեալ Ադամայ արու եւ էգ եւ զինքն միայն զի ոչ գոյր ընկեր նմա։ Եւ արկ Աստուած թըմբրութիւն ի վերայ Ադամայ եւ ննջեաց եւ առ մի ի կողից նորա եւ ելից ընդ այնր մարմին եւ շինեաց տէր Աստուած զկողն զոր առ յԱդամայ ի կին ։ Եւ ած զնա առ Ադամ եւ ասէ Ադամ։ Այս այժմ ոսկր յոսկերաց իմոց եւ մարմին ի մարմնոյ իմոյ սա կոչեսցի կին զի յառնէ իւրմէ առաւ ։ Վասն այնորիկ թողցէ այր զհայր իւր եւ զմայր իւր եւ երթիցէ զհետ կնոջ իւրոյ եւ եղիցին երկոքին ի մարմին մի ։ Թմբրութիւն զոր արկ Աստուած ի վերայ Ադամայ ոչ քուն է բնական եւ ոչ ապշութիւն անախորժելի այլ հոգեխառնութիւն եւ զմայլումն հիացման մարգարէաբար իբր Աբրաամու գուշակումն ապառնեաց ։ Ոչ ցաւեաց հողոյն նոյնպէս եւ ոչ Ադամայ սակայն զգաց մարգարեաւրէն ։ Եւ ընդէր ոչ ի հողոյ իբր եւ զԱդամ զի մի համապատիւ իցէ որպէս եւ ոչ հանգէտամանակ եւ ոչ համահասակ այլ կրսեր եւ երկրորդ զի հնազանդ լիցի Ադամայ եւ լուռ ։ Զի որպէս խաւսելն գլխոյն է եւ լռութիւնն կողին ։ Այլ եւ կող էառ զի մի  տկար ոք իցէ որպէս զզաւրեղն կողեղ եւ կողաւոր եւ հաստակող կոչեմք զըմբիշս ։ Այլ եւ շարժումն ցանկութեան ասեն կողիցն է որպէս ամանէ երիկամանցն որ ոչ շարժէ զնա այլ ի կողիցն զաւրանայ։
Եւ զոր կող էառ ասիցէ ոք զաջոյ եթե զձախոյ թուի թէ զձախոյ զի ասեն թէ կող մի աւելի է կնոջն ի ձախն բայց յորժամ Աստուած է արարիչ երկոքեանն աջոյ են։ Եւ թեպետ եւ ոսկր մի էառ այլ զաւրութեամբ զբոլորին բնութիւնն իբրեւ ածս ոստոց ծառոց եւ կամ մատունս որթոյ որ զամենայն բովանդակ ունի ։ Եւ ելից ընդ այնր մարմին։ Յայտ է զտեղի կոչին ելից մարմնով եւ զայլ մասունս լրմանն ի կողն հանեալ ելից։ Եւ զի մարմին թանձրութեան է անուն եւ շաւշափմանն թէ ոսկր եւ թէ միս։ Ե ւ ած զնա առ Ադամ իբրեւ զայլ կենդանիս կոչել եւ նմա անուն որ եւ նման նմա էր աւգնական ստեղծեալ զոր շինուած կոչէ Աստուծոյ զոր ոչ ոք կարէ քակեալ բաց ի շինողէն։ Եւ յիրաւի շինուած զի առանց կնոջ աւեր է տուն։ Վասն զի առն քաղաք եւ գաւառ եւ տուն կինն է։ 
Եւ էին մերկ Ադամ եւ կինն իւր եւ ոչ ամաչէին։ Եւ ոչ զի փառաւք ծածկեալ էին զի եւ Հրեշտակք երկնաւոր փառաւք լի են սակայն ամաչեն եւ յոյժ պատկառին եւս զդէմս եւ զոտս ծածկելով զչափ ահագին փառացն ճանաչելով զԱստուծոյն զինքեանցն թագուցանեն զփառս։ Իսկ նոքա ընդ ծառս դրախտին պշուցեալք էին եւ ընդ բազմապատիկ բերս պտղոցն ընդ անթառամ ծաղիկսն եւ ընդ անապական տերեւսն ոչ զամաչելն գիտէին եւ ոչ զերկնչելն զի թէ տաժանեալքս եւ խրատեալքս մահու մոռանամք զահ եւ զամաւթ զինչ պարտ է վասն նոցա ասել այլ եւ զի չէր ամաւթոյ գործ գործեալ ի միտ անգամ ոչ անկանէր ամաւթն զոր ի հանդերձեալն ընդունելոց էն արդարքն։
Եւ աւձն էր իմաստնագոյն քան զամենայն գազանս զոր արար Աստուած։ Եւ աւձն աւելի ոչ ունէր յառաջ իմաստ այլ յետոյ կոչեցաւ խորամանկ զի անաւթ եղեւ չարին զոր ի դէպ ետես առ իւր խարդախանս։ Եւ լցեալ զնա մատչի եւ կինն զոր զատեալ յառնէն զբաւսնոյր առ եզերուք դրախտին։ Եւ ասէ աւձն ցկի նն զի է զի ասաց Աստուած Յամենայն ծառոց որ ի ներքս են ի դրախտի այդր մի ուտիցէք։ Ոչ թէ յԱստուծոյ լուաւ սատանայ զպատուէրն Աստուծոյ եւ ոչ նախագիտութիւն ինչ ունի յանձնէ այլ ի դէպ է թէ ի պատմելն Ադամայ Եւայի լուաւ նա ոչ զամենայն այլ միայն չուտելն եւ ոչ թէ յորքան ծառոց զի վաղվաղակի փախնոյր իբրեւ զապստամբ եւ զչար ծառոց։ Եւ սատանայ զի վնասեալ էր եւ աւձիւն վստահանայր մատչիլ որ ըստ բնութեան ողջ էր եւ ձեռն ընդել եւ ընդ իշխանութեամբ տուեալ նմա։ Եւ ասէ Զի է ասաց Աստուած յամենայն ծառոց որ եւ ի դրախտի այդր մի ուտիցէք։ Մեղմեխանաւք իմն դնէ զբանն իբր թէ ուսանել կամի յամենայն ծառոց զչուտելն միայն յիշելով զի առաւել ցուցցէ զԱստուած չարակնեալ զնոսա եւ յամենայնէ արգելեալ եւ զինքն բարեկամ առաւել։ Եւ զսուտն խառնէր ընդ ճշմարիտն զչուտելն ի միոյն ընդ ամենին ուստի առաւել զարմացաւ կինն որպէս ընդ գիտաւղ եւ ընդ բանական ի խաւսսն եւ զտեղի առ յորմէ փախնուլ պարտ էր կամ ասել թէ ուստի է քեզ այդ։
Եւ ասէ կինն յամենայն ծառոց դրախտիդ կերիցուք բայց ի ծառոյն որ ի մէջ դրախտին ասաց Աստուած մի ուտիցէք ։ Եւ զիարդ երկու ծառ ի մէջն լինի զի նշանն մի է ի մէջ բոլորին։ Ոմանք ասեն թէ վասն ի միոյ արմատոյ եւ ի բնոյ երկու էին ծառք կենաց եւ գիտութեան ։ Զի զասելն թէ զծառն գիտութեան բարւոյ եւ չարի ոչ ասաց թէ տեղեաւ ։ Աստ հաստատէ կինն թէ ի մէջն կայր այլ եւ զրախտն մեծ ասեն քան զամենայն աշխարհ։ Եւ զինչ զարմանք թէ երկու եւ կամ եւ ս առաւել ծառք գոլ ի մէջ դրախտին։ Իսկ զասելն թէ մի հուպ լինիցիք ինքն յաւել եւ ոչ թէ Աստուած ասաց իւրն ի դատապարտութիւն զի թէ հուպ չեր արժան երթալ եւ չերթային ցորչափ պահէին պատուիրանս զԱստուածոյ իսկ յորժամ հուպ լինելով գնալովն եւս կերան որքան դատապարտութիւն ։ Եւ ասէ աւձն ցկինն ոչ եթէ մահու մեռանիցիք զի գիտեր Աստուած թե յորում աւուր ուտիցէք ի նմանէ բանայցեն աչք ձեր եւ լինիցիք իբրեւ զԱստուածս ճանաչել զբարի եւ զչար ։ Յորժամ կառո յց եգիտ չարն եւ պատասխանոյն արժանի եղեւ խնդութեամբ լի եղեւ քաղցր գինի արկանէր յոսկի բաժակ եւ զնոյն մատուցանէր նմա դեղ մահու ։ Զոր թե հասեալ էր ի վերայ թովէր նմա եւ փորձանք լեալ էր անարատ ոսկի եւ գտեալ փորձ այլ ոչ իմացաւ զասացեալն թէ գիտէր Աստուած այսինքն թէ բարերարութեամբն իւրով ոչ արգել յամենայնէ այլ նախանձու իւրով արգել ի միոյն զի մի աստուածք լինիցիք ։ Եւ ուստի եղիր չարն զյոքնական անունն աստուածս ասելով զի երկուցն խոստանայր աստուածանալ Եւայի եւ Ադամայ եւ գուշակեաց եւս զբազմաստուած մոլորութիւնն որոյ մարգարէ ոչ բանական ոք այլ չար գազանն եղեւ։
Քանզի յորժամ լուաւ զայն Թէ ուտեք աստուածանայք բեկաւ նախանձու եւ խորհեցաւ ի ձեռն ուտելոյն բառնալ ի կենաց եւ զիւրն ընդ Աստուծով էարկ պատճառս իբր թէ ինքն անտի է կերեալ եւ աստուածացեալ այն որ այժմ ընդ պատկերին մարտեաւ եբեր զնոյն զաւրութիւնն եւ առ ինքն աստուածանալ զի կամեցաւ ինքն լինել նման բարձրելո յն ըստ այնմ որ ասէ թէ Անաւրէն իշխանն յորժամ կամեցաւ կործանել։ Իսկ նորա Եւայի լուեալ յղանայ նոյն ժամայն ցանկութեամբն եւ բորբոքի ծարաւմամբ աստուածանալոյն ։ Եւ մերձ երթայ ծառոյն եւ տեսանէ բաղձանաւք ըստ որում եւ ասէ թէ Ետես կինն զի բարի է ծառն ի կերակուր եւ հաճոյ աչաց հայելոյ եւ գեղեցիկ ի տեսանել եւ քաղցր ի կերակուր ։ Որչափ հաճեալ էր ընդ աւրէնս Աստուծոյ ոչ երեւէր ծառն գեղեցիկ այլ յորժամ ի բաց եկաց ի նմանէ ապա երեւեցաւ դեղին եւ հաճոյ ոչ հաճոյն ։ Եւ ցանկութեամբ աստուածանալոյն առաւել գունաւոր թուեցաւ եւ հաճոյ քան զբնական գեղն։
Վասն որոյ առ ի պտղոյն եկեր եւ ետ առն իւրում եւ կերան եւ բացան աչք եւ տեսին զի մերկ եին եւ կարեցին իւրեանց սփածանելիս։ Արդ յիրաւի ասէ առաքեալ թէ Ադամ ոչ պարտեցաւ այլ կինն պարտեցաւ եւ յանցեաւ այլ Ադամ հաւանեցաւ եւ ցաւակից եղեւ կնոջն թեպետ եւ կինն զուտելն յամեաց եւ ի մէջ խորհրդոց բազմաց տանջեցաւ ի տեսանելն զգեղ եւ զքաղցրութիւն պտղոյն։ Այլ ոչ իբրեւ զԱդամ որ ի տեսանելն զկինն կերեալ եւ խայտառակեալ մերկութեամբ եւ բազում ցաւս ցաւեաց եւ ի ծուփս չարչարանաց տանջեալ լինէր թէ զինչ արասցէ։ Եւ զայն ոչ կարաց ընտրել թէ գլուխն անախտ մնալով կարէր եւ ընդ մեղուցեալ անդամսն հաշտեցուցանել զԱստուած ապաշխարութեամբ այլ ընդունելի համարեցաւ ընդ նմա կրել զնորայն պատուհասն ։
Եւ բացան աչք երկոցունց եւ տեսին զի մերկ էին եւ կարեցին տերեւս ։ Ո չ թէ կոյրք էին այլ աչաւք սուրք քան բազումս որպէս եւ ամենայն կենդանիք այլ զմերկութեան ամաւթն նախ շահեցան եւ տեսին։ Զի զգաստ մարդիք եւ ի խոր գիշերի ամաչեն յանձնէ եւ զձեռս իւրեանց պահեն յամաւթալի անդամոցն զոր եւ նոքա կրեցի ն ի բանալ մանաւանդ մտացն աչացն տեսին զտուգանս ստունգանելոյն յԱստուծոյ եւ զչարութիւն նենգաւորին։ Եւ երկոքեան կողմանքն ամաչեցին նոքա զի կերան եւ ոչ աստուածացան իսկ չարն զի ոչ մեռան ի նմին աւուրն որպէս եւ կարծերն։ Այ լ եւ այլոց եւս կենաց պատճառ եղեն ծնանելով որդիս։
Այս իսկ բնաւորեալ է առ մարդիք զի ի մեղանչելն յառաջ քան զյանդիմանելն ուրուք ինքն զինքն յանդիմանէ եւ յանձն իւր հաշի եւ մաշի։ Քան զի զաւրութիւն է Աստուած ամենաշարժ չարացն կշտամբիչ եւ զարհուրեցուցիչ իսկ լաւացն զաւրացուցիչ եւ զուարթացուցիչ։ Եւ թէ ուստի գտին նախ ծնընդական մասինն պատիւ առնել եւ զնա ծածկել։ Վասն զի մասն ունէին մարգարէական շնորհի եւ այն արար նոցա գերեդարձ մտացն գիտացին թէ անմահք եղաք եւ արդ մահկանացու հանցանաւքն եւ անել հրաման ընկալաք իբրեւ զանասունս արու եւ էգ գոլով։ Իսկ զթզենի տերեւն ոմանք կարծեցին թուզ գոլ զպտուղն յանցանացն գոլ յորում տեղւոջ եւ զծածկելն եւ զթաքչելն արարին ։ Եւ վկայ թզենւոյն գաւսացուցանելն արարին յԵրուսաղէմ։ Եւ կէսք զխաղողն եւ զարիւն խաղողոյն զոր Տէրն կենաց գրաւական ետ ածեն վկայս զոր գիրք չէ բացեալ զիարդ իշխեն յանձանց ասել ինչ։ Եւ գիտութիւն չարոյ եւ բարի կենաց։
Եւ որպէս վասն Ագարայ գրեալ է թէ եբաց Աստուած զաչս նորա եւ ետես աղբիւր ջրոյ նոյնպէս եւ աստ։ Զի ծառովն գիտացին զի բարի էր չուտելն եւ չար եղեւ ուտելն եւ բացան աչք իմացման եւ գիտացին զառակ անս իւրեանց այնպէս կոչեցաւ։ Զաւրութիւն գոյր ի ծառն որպէս առանց զփորձ առնլոյ անձամբ յուտելն իմանայր զբարի եւ զչար եւ որպէս ի բազում տունկս գոյ այլ իրաց եւ
Զի ի վերայ մեղացն շիկնելն յոյս ունի փրկութեանն եւ տերեւ թզենւոյն զի խոշոր եւ ցաւեցուցիչ է աւելի գրգեալ եւ փափուկ նոցա մարմնոցն ապաշխարութեան է տեսակ եւ մեղացն նշանակ որոյ պտուղն քաղցր է ի ճաշակելն եւ յետոյ խոշոր է ի խիղճմտանացն ցաւելով։ Եւ լուան ասէ զձայն գնալոյ Տեառն Աստուծոյ ընդ երեկս ի դրախտին անդ եւ թաքեան երբ անմեղ էին ազդումն գալոյ լինէր ։ Եւ արդ Ը նդ երեկս ասելն տարակուսելի է թէ որ է աւրս այս եւ երեկոյ։ Վեցերորդն ոչ է զի հանգեաւ յեաւթներորդումն եւ ապա եդ ասէ զմարդն ի դրախտի անդ ։ Համարձակեցան ոմանք յարտաքնոցն ասել լինել մարդոյն ի դրախտի անդ զհազար ամ վկայ ածելով զասելն ի Դաւթիայ եթե Հազար ամ ի յաչս Տեառն որպէս աւր երեկի իսկ այլք յընտանեաց զԽ աւր ասացին ըստ հոգեծնութեանն արուի իսկ մեք ոչ ընդդէմ կարեմք ասել ինչ եւ ոչ զմերն հաստատել քանզի է ինչ զոր յայտնեաց Աստուած մարգարէին եւ է զոր ծածկեաց որպէս զերկնիցն զարարն եւ եթ ասաց եւ զերբն լռեաց։ Նոյնպէս եւ վասն ծառոյն գիտութեան բարւոյ եւ չարի ասաց եւ վասն պտղոյն լռեաց Զի թեպէտ եւ գոն արմատք մահաբերք այլ նոքին ոչ կարեն եւ կենաց պատճառ լինել զ ի երկու բնութիւն ի մի ծառ ոչ կարէ լինել այլ բանն է աստուածային սաստկութեան եւ քաղցրութեան եւ ծառն միջնորդ ընդ մարդ եւ ընդ Աստուած։
Մագաղաթն արքունի ոչ է որիշ յայլմէ մագաղաթէ այլ անաւթ եղեւ անուա ն թագաւորի ուր որ անարգեն զնա ոչ մագաղաթին տուգանսն պահանջեն ի նմանէ այլ մահուամբ զանարգանս թագաւորին։ Վասն որոյ ոչ զծառն է հայցելի այլ թէ հրաման Տեառն ի նմա էր յորմէ դողալ պարտ էր եւ այնպէս ահագին որ դեռեւս տամք զտուգանս հրամանացն Տեառն։
Ոմանք ուրբաթ ասացին զերեկոյն այլ մեզ չէ փոյթ բայց ընդ երեկս զի ասէ զի ուր Աստուած է ընդ երեկս զիարդ իցէ այլ զի եկեալ Տեառն Տէրն ողբալ զնա զի կենաց նորա կատարածէ եւ վճիռ հատանելոց է եւ հանելոյ անդի ընդ երեկս կոչեցաւ։ Իսկ ասելն լուան զձայն գնալոյ յանկարծակի սրտաթափ սրտակտուր եղեն ձեռք ի տերեւ ոտք ի փախուստ միտք ի դողման ակ ն ի վայր անկեալ զոր ձայն կոչէ ոչ թե խաւշիւն ինչ ։ Սակայն զոր ստեղծ ձեռաւք ոտիւք գայ հիւանդատէս։ Ողբայ ձայնիւ եւ ասէ Ուր ես Ադամ իբր ասել յորմէ փառաց յորպիսի յանարգութիւն անկար երկնայինդ եւ անմահդ երկրային եւ մահկանացու եղեր ողբամ զքեզ զի զիս ի քեզ նկարեցի ոչ ի քեզ խնայեցեր եւ ոչ ի պատկերէ իմմէ պատկառեցեր որ զամենայն գիտէ եւ թէ զինչ պատասխանի տալոց էր սակայն հարցանէր ապաշաւանս կոչելով ապաշխարանաւք ։ Լուայ ասէ զձայն քո ի դրախտի աստ եւ երկեայ քանզի մերկ էի եւ թաքեա ։ Եւ յաւր ն յորում ստեղծար ասէ մերկ էիր եւ մինչ զանուանս կենդանեացն դնէիր ասէ մերկ էիր ։ Եւ արդ ո պատմեաց քեզ թե մերկ էս զի յայնժամ չգիտէիր ասէ զմերկութիւն քո բայց եթե ի ծառոյն յորմէ պատուիրեցի քեզ չուտել կերար արդեաւք ի նմանէ։
Ոխնամք մարդասիրին ոչ միջնորդաւք յանդիմանէ որպէս թագաւորք առնէն եւ դատաւորք զմահապարտս այլ ինքնին թագաւորք եւ դատաւորք զմահապարտս այլ ինքնին նախոտիցն տայ զգայութիւն տա ձայնի յորմէ թագչին ։ Եւ աստ տնկեաց ի բնութիւնս զմտացն խիղճս միշտ ընդ մեզ լինել եւ կռփել զկնի մեղացն եւ անհաշտ պատերազմել մինչեւ հանցէ զցաւն կսկծմամբն։ Բայց եթէ ի ծառոյն ասէ յորմէ պատուիրեցի քեզ հարցմամբ եւ կարծեաւք դնէ զբանն զի ինքն խոստովանեսցի խոնարհութեամբ եւ գտցէ քաւութիւն։ Եւ ասէ Ադամ կինս զոր ետուր ինձ սա ետ ինձ ի ծառոյ անդի եւ կերայ։ Յանդգնութեամբ ետ զպատասխանին պատճառելով ոչ միայն զկինն այլ եւ զպտուղ կնոջն զԱստուած որ ի բարին գործել ետ նմա աւգնական եւ ոչ իշխան արկանելոյ ի մեղս։
Եւ ասէ Տէր Աստուած ցկինն զինչ գործեցէր զայդ որպիսի մտաւք զինչ խորհելով յինչ ախտացար զի ինքն ասասցէ ապաշաւանաւք զպատճառն զի ոչ եթե ծառն եւ զպտուղն այլ կամք աստուածանալոյն մերկացոյց զնա ի փառացն զոր ունէր ։ Եւ եղեւ առակն թէ էշն չոգաւ եղջիւրս առնուլ եւ տեսեալ զնա կտրեցին զականջսն նորա այլ եւ նա ոչ խոստովանեցաւ զապաշաւանացն զբանն զմեղացն այլ ասէ աւձն ոչ ետ այ լ խաբեաց զիս եւ ոչ ասաց թէ յինչ յոյս խաբեաց զիս զոր պարտ էր ասել ։ Քանզի առաջին բարին չմեղանչելն է եւ երկրորդ յետ մեղանացն ապաշաւելն եւ գտանելն թողութիւն եւ թէ յերկարի յապաշաւանսն լինի հաւասար չմեղուցելոցն ըստ խրատո ւ ուրումն որ ասէր Թէ արդարագործ չեղեր արդարախաւս լեր եւ թէ յերկարես ի նմին եւ արդարագործ եւս լինիս։ Աւձն ասէ խաբեաց զիս ։ Եւ զիարդ միթե հաւասար ոք էր նմա աւձն եւ կամ կնոջն տուաւ որպէս նա Ադամայ ։ Ոչ ընդ նմա ձեռամբ ի ծառայութիւն տուեալ էր ընդ այլ գազանսն ։
Զմի գողն յատեան կոչեցեալ երեք ի մէջ եկին թե զերկրորդն հարցանէր զերրորդն ցուցանէր զոր թէ հարցանէր զայլ ոք ոչ ուներ ցուցանել զի նա էր պատճառն։ Այլ չառնէ արժանի հարցանելոյ զգազանն որում ոչ էր տուեալ բան զիարդ պահանջէր ի նմանէ։ Այլ ասէ Տէր Աստուած ցաւյն փոխանակ զի արարեր դու զբանդ զայդ զոր կինդ ասաց զխաբէութիւնդ կամ սատանայականն ի քեզ արարէր եւ ի քո բերանոյդ ել անիծեալ լիջիր դու յամենայն գազանաց եւ յամենայն անասնոց փոխանակ զի դու եղեր աման չարին յամենայն գազանաց եւ յամենայն անասնոց։ Ի վերայ լանջաց եւ որովայնի քում գնասցես փոխանակ զի ոտք եղեր չարին։ Եւ հող կերիցես զամենայն աւուրս կենաց քոց զի արարեր զմարդն հող անիծեալ որ է սպանեալ եւ կամ զի սպանանել ջանան զնա ամենայն կենդանիք եւ թէ կամ յաւրհնութենէ ամենայն կենդանեաց զրկեալ լիցիս զի պատճառ եղեր անիծանելոյ զերկիր աւրհնեալ որ թեպետ եւ անասուն էր եւ այլ էր գործաւնեայն սակայն գործիք եւ անաւթ եղեւ չարին իբրեւ զանասունն յոր մարդ մտաբերէր ոք սպանանէր աւրէնքն։ Այլ եւ առ Նոյիւ եւ առ Սոդոմայեցովքն անասունքն կրեցին պատուհաս։ Այլ եւ որ դեռ եւս լինին հրձգութիւնք եւ շարժմունք եւ գերութիւնք արդարք եւ մեղաւորք զոյգ կրեն ոչ թե անիրաւ ինչ է Աստուած այլ մեղաւորն աստ եւ անդ կրէ եւ արդարն աստ միայն։ Թերեւս թէ եւ արդարն չէ կատարեալ արդար կամ չատէ զմեղաւորն եւ կամ մասն ինչ ունին յանցանաց։ Գոյր եւ մասն չարութեան յաւձն որով բաւական եղեւ ընդունիչ լինել եւ չիք ինչ նման մեղաց քան զաւձն։ Եւ զի հինգ ման առնու աւձն ի սողելն իւրում երկուն աչաց եւ երկուն ականջաց հինգերորդն փասքուս բանից։ Եւ քանզի աչաւք ակնարկեն ընդ միմեանց այր եւ կին եւ ձայնիւ զախտսն յայտնեն եւ գործեն զչարիս նման աւձին։ Դարձեալ գազանս այս ոչ մագլաւոր է որպէս զառիւծ եւ ոչ ժանեւոր իբրեւ զարջ եւ ոչ ճիրանաւոր իբրեւ զարծուի եւ ոչ ոտնաւոր իբրեւ զչորքոտանիս կամ զերկոյտանիս այլ թեւս ուներ։ Որում խոստացաւ չարն որ ի անկաւ յերկնից առնել զնա կառս թեւաւորս եւ թագաւորել ի վերայ երկրի վասն այնորիկ եհատ զթեւս նորա զի եւ հեծեալն ի նման նովաւ սողեսցի ի վերայ երկրի եւ կցորդեսցի լիզողին զհողն ։ Եւ ասէ եդից զթշնամութիւն ի մէջ քո եւ ի մէջ կնոջդ եւ ի մէջ զաւակի քո եւ ի մէջ զաւակի դորա ։ Զայս եւ աչաւք է տեսանել զի գայլ եթե զորդի ուրուք տեսանէ նա եւ ոչ զանունն անգամ գայլոյ յիշէ։ Նոյնպէս եւ կայ զթշնամութիւնս այս ընդ ամենայն կանայս եւ ընդ ամենայն աւձս եւ որ աւձիւն վարեցաւ նոյնպէս ընդ սատանայն։ Վասն որոյ բազում կանայք խնդրեցին զվրէժ մաւր իւրեանց յերեւելի եւ յաներեւոյթ աւձէն ջախջախելով զգլուխ նրա։ Ե ւ եւս բազմագոյն արք արարին եւ առնեն ցաւս թշնամւոյն ։ Եւ ընդէր գլխոյն սպանեն զի չար գազանն այնու մեռանի եւ երկրորդ զի աղբիւր է մահաբեր թունից եւ երրորդ զի չէր բանաւոր եւ տեսակաւ բարի մահացու արար զբնութիւնս։ Եւ մեծ է ողորմութիւն Տեառն զի զգլուխ թշնամւոյն առ ոտս խոնարեցոյց ուստի մեղանի իսկ ոտից եւ կաւշիքն պահապան են ։ Եւ զի բարեկամ ձեւացաւ կնոջնն եւ փորձն թշնամութիւն ցուցաւ եւ նոյնն կայ եւ մնայ յաւիտեան։ Եւ ցկինն ասէ Բազմացուցանելով բազմացուցից զտրտմութիւնս քո եւ զհեծութիւնս քո Տրտմութեամբ ծընցիս որդի եւ առ այր քո դարձ քո եւ նա տիրեսցէ քեզ ։ Աւաղ է բնութեանս յետ զրկելոյն ի դրախտէն եւ յորժամ Աստուած եւս ցաւս յաւելու զինչ պարտ է ասել։ Եւ բազմացուցանելով ասէ բազմացուցից ոչ պակասաւոր եւ հանդուրժողական այլ բազմաբեղուն եւ անհանդուրժողական ըստ ժամանակի յաւելուածով բազմանայ մաշումն երկրի եւ տառապանք մարդկան ի պէս պէս փորձութիւնս ջրով եւ հրո վ եւ անբերութեամբ եւ հիւանդութեամբ եւ մահուամբ թող զհանդերձելոյն հեծեծումն եւ հառաչումն։ Տրտմութեամբ ծնցիս որդիս ։ Զինչ աղէտ քան եթե մահու ծնանել որդիս որ եւ յոլով անգամ տեսանէ զմահ ծնընդոցն այրումն եւ խորով ումն եւ գալարումն աղեաց զի կամեցար ասէ անտրտում եւ անցաւս լինել եւ Աստուած որդիս ծնանիլ բազմասցի առ քեզ ասէ վիշտ ծնընդեանն քան եթե առ անասունսն զի նոքա կացին յիւրեանց սահմանին եւ դու ոչ մնացեր ի քոյն։ Եւ առ այր քո դարձ քո եւ նա տիրեսցէ քեզ ։ այս անցանէ ընդ ամենայն առնակին որ առն կենակից է նմա զոր ոչ իմանայ եթե պատուհասէ այլ եւ ոչ կարէ միայն ի գլխոյն կեալ տառապանաւք։ Թեպետ եւ ցաւաւք ծընանի դառնայ ի նոյնն պատճառն ։ Եւ ն ա տիրեսցէ քեզ։ Զի նախ հաւասարք էին եւ զի կամեցաւ ճոխանալ քան զայրն ։ Նախ ուտելով ի պըտղոյն ապա յիրաւի զրկեցաւ կինն ի հրապարակէ արանց յիշխանութենէ եւ ի քաղաքավարութենէ եւ առնէ տէրութիւն եւ ամենայն աստիճանք պատուականք։ Եւ ցԱդամ ասէ Փոխանակ զի լուար ձայնի կնոջ քոյ եւ կերար ի ծառոյն յորմէ պատուիրեցի քեզ անդի միայն չուտել եւ կերար արդիւք ի նմանէ ։ Արդ ի կարգի մեղանացն զհետ բերէ եւ զպատիժն։ Նախ աւձն խաբեաց ապա կինն պատրեալ եկեր եւ ապա Ադամ առաւ ի կնոջէն եկեր փոխանակ զի լուար ձայնի կնոջ քո Յայտ արարեալ թե ոչ վճարէ ինչ պատճառելն զայլս որք խաբեցինն զայլս եւ սկիզբն եղեն մեղացն փոխանակ զի լուար ձայնի կնոջդ եւ ոչ Աստուծոյ անիծեալ լիցի երկիր ի գործս քո ։ Խնայեաց ի նայ Տէրն եւ պատիւ արար պատկերին իւրոյ եւ յանբան քոց կամ ի գործելն քո զնա չառնէ զքեզ ուրախ իբրեւ զդրախտն որ գործէիր եւ ոչ քրտամբք եւ փափկանայիր ի նմա ։ Տրտմութեամբ կերիցես զնա զամենայն աւուրս կենաց քոց յիշելով զանտրտում կեանս դրախտին։ Քամ յանցեաւ Քանան անիծաւ Ադամ յանցեաւ երկիր անիծաւ։ Երկիր ոչ զգա զանէծս բայց պտուղ անիծից եբեր լսելով թէ փուշ եւ տատասկ բուսուսցի քեզ ։ Այս բոյսք եւ յառաջ քան զանէծսն էին վարդենիք եւ նռնենիք եւ արմաւենիք եւ վարընկենիք եւ նմանք սոցա։ Եւ յոլով ծաղկանց փուլն է պահապան յապականչաց զի մարդն անմահ եւ անապական էր ոչ կտտէին եւ ոչ խոցոտէին զնոսա ոչ սոսկումն եւ ոչ երկիւղ յումեքէ գոյր։ Իսկ յորժամ ապականացու եղեւ զապականացու երկիր գործելով եւ ուտելով զպտուղ անիծիցն նոյնպէս լինի եւ ինքն։
Եւ դրախտն զի չէ ապականացու եւ ոչ անիծաւ եւ ոչ զապականացու բնակիչս ընդունի
Եւ արար տէր Աստուած Ադամա յ եւ կնոջ նորա հանդերձս մաշկեղէնս եւ զգեցոյց նոցա։ Ողորմեցաւ ամաչեցելոցն եւ պատժեցելոցն հարկանեմ ասէ եւ ես բժշկեմ։ Կենդանական մորթովք զոր գոյացոյց զգեցոյց զնոսա տուեալ հրաման զնոյնն եւ զնմանն առնել եւ զգենուլ։ Զգեցոյց եւ ծածկեաց զամաչեցեալսն ի միմեանց փրկութիւն տուեալ եւ զէն ընդ դէմ ցրտոյ եւ տաւթոյ եւ ցանկութեան ։ Եւ զուստին չէ արժան հարցանել այլ զայն թե ուստի չկարէ առնել Աստուած։ Առ մարդկան այլք առնեն եւ այլք զգեցուցանեն իսկ զոր Աստուած արար ինքն զգեցոյց թէպէտ եւ առ ժամայն նշանակ սգոյ եւ տրտմութեան էր յանցաւորացն իսկ առ յապա ակնկալութիւն ինքնազգեստ ի կենդանի փառաց անմահութեան։ Այլ եւ մեռելոցն մեղաւք մորթ մեռեալ զգեցուցանէ զի յայնմ յետէ ի մեռել ոց համարի են։
Եւ ասէ Տէր Աստուած Ահա Ադամ եղեւ իբրեւ զմի ի մէնջ ճանաչել զբարի եւ զչար գուցէ ձգիցէ զձեռն եւ առ նուցու ի ծառոյն կենաց ուտիցէ եւ կեցցէ յաւիտեան ։ Ոչ հեգնական է բանս զի ոչ վայել է Աստուծոյ ոտնահար լինել իւրոյ ձեռագործին այլ ճշմարտելով ասէ Եղեւ Ադամ ճանաչաւղ բարւոյ եւ չարի փորձիւ եւ ոչ զաւրութեամբ ։ Վասն զի Աստուած բնութեամբ ճանաչէ զամենայն մարդ ի գործոց ճանաչէ զոր մեք ի բնութենէ սա արդ գիտաց ։ Դարձեալ զի ցանկայ Ադամ լինել իբրեւ զմի ի մէնջ ահա եղեւ նմա ի կամս մեր աստուածանալ նորայոյն բնութեանն եւ լինել երկրորդ Ադամ որոյ խորհուրդն յառաջ քան զյաւիտեանս ծածկեալ գոյր ի մեզ եւ արդ ահա հիմն արկցի խորհրդոյն մինչեւ առցէ զկատարումն եւ ձգիցէ զձեռն իւր ի ծառն կենաց որ բուսանի ի պտղոյ արդարութեան եւ տայ զպտուղն ի ժամու իւրում ասելով այս է հացն յերկնից իջեալ զոր թե ոք ուտիցէ զմահ մի տեսցէ յաւիտեան։ Եւ արդ ահա ասէ գուցէ ձգիցէ զձեռն իւր ի ծառն կենաց առ նուցու կա եւ կեցցէ յաւիտեան ։ Անժամ եւ անպատեհ է ասէ արդ ուտել ի ծառոյն կենաց եւ կեալ զի Աստուծոյ բանն գործ է կատարեալ ։ Ասաց յորում աւուր ուտիցես ի նմանէ մահու մեռանիցես զի ընդ ուտելն եւ մահն եհաս ։ Երկու բնութիւն ի դրախտին չէր մարթ լինել մահկանացու եւ անմահ եւ ոչ իսկ ի մարդումն զի ապականացուի անմահանալն չէր հնար եւ թե էր լիներ իբրեւ զառասպելն զոր ասեն Աղեքսանդրոս ոմն անմահ կայ մաշեալ այնքան որ լեզուն միայն է մնացեալ զոր արկեալ ի շիշ ասեն հեծէ եւ ասէ ուրեմն թէ Ադամ անմահացեալ էր լինէր իբրեւ զիս ։ Թերեւս դիւաց էր ցնորքս այս քանզի ցաւաւք եւ հեծութեամբ եւ տրտմութեամբ եւ ախտիւ մեղաց անմահանալն անհնարին լինէր աղէտն եւ անասելի թշուառութիւնն զոր եւ գործէին առ իրեարս ազգ մարդկան այլ գիտէ Աստուած զինչ առնէ պահէ զուտելն յիւրում ժամու։ Եւ եհան ասէ արձակեաց Աստուած զԱդամ ի դրախտէն եւ բնակեցոյց զնա յանդիման դրախտին գործել զերկիր ուստի առաւ ։ Ոչ զաւտարի ուրուք առնու հանէ արտաքս այլ զոր առ եւ եդ ի դրախտին զնոյնն եւ արձակէ ի բաց եւ ոչ կորուսանէ Աստուած զստեղծուածն իւր այլայլումն ի մէնջ ողորմութիւն յԱստուծոյ լինի որպէս եւ հանդերձն վասն խնամ տալոյ էր նոյնպէս եւ գործելն զերկիր ողորմութիւն էր զի գայ ժամանակ անէծքն յաւհնութիւն փոխելոյ եւ խլելոյ զփուշն ։ Իսկ յանդիման դրախտին բնակելն վասն երկուց իրաց մի զի հայելով ի տեղին միշտ յիշեսցէ զհանցանս իւր եւ զղջասցի յապաշխարութիւն ապա եւ ակնկալութիւն լիցի անդրէն դառնալոյն ։ Եւ զի յերկար ժամանակս կալոց էր աճմամբ մարդկութիւնս ի վերայ երկրի։ Հրամայեաց քերովբէիցն բոցեղէն սրով շուրջանակի պահել զճանապարհս ծառոյն կենաց ։ Ամրացոյց զրախտն ի սուր տէգ նիզակի հրեղինի շուրջանակի զի եւ չէ թող խրամ ինչ եւ մուտ ուստէք ոչ ի հիմանէ ոչ ի կողմանէ ոչ ի վերոյ ի վայր ոչ ի ներքոյ ի վեր այլ պատեաց զնա յամենայն կողմանց բոցեղէն սրով իբր թե շանթ ի յերկնից անկեալ ծածկէ լոյս զարեգականն եւ զլուսին եւ զինքն եւս զտեղին եւ զտեսողսն հեռի եւ զմաւտաւորսն սատակէ քանզի սերովբէք եւ քերովբէք պահեն զճանապարհն որք որպէս կարող են զինքեանս յԱստուծոյ ծածկեալ զերեսս եւ զոտս նոյնպէս եւ զդրախտն պահել չմտանել անդ ապստամբ թշնամին եւ ոչ գազանի աւձին եւ ոչ մարդոյն զի մի եւս յաւելցէ մեղս ի վերայ մեղաց։ Նա եւ ոչ մտանեն անդ երկնաւորք եւ ոչ երկրաւորք ի սրբոցն մինչեւ ի ժամանակն յորում մուծանէ Տէրն անդ փոխանակ երկուցն զորս Եհան բազումս ։ Ասեն թէ ի հեռանալն Ադամայ ի դրախտէն բարձաւ պահապանն քերովբէ այլ ձեւով միայն ։ Եւ որք ասեն զդրախտն ապականացու աննման է զի թէ էր ընդէր հանէր ի նմանէ զապականեալսն մեղաւք եւ զմահկանաց ուսն։ Եւ կոչեաց Ադամ զանուն կնոջ իւրոյ կեանս ։ Նա որ զամենայն կենդանեացն անուն կոչեաց եւ զկնոջն Եւայ զի մարգարէաբար գիտաց թէ նա որ մայր եղեւ մահու լինի եւ մայր ամենայն մարդոյ որ գալոց են յաշխարհ ։ Այն որ առ ի ձեռաց նոր ա զպտուղն եւ ոչ ի ծառոյն զի մեռցի ընդ նմա գթովք յաւրինակ Տեառն որ ընդ մեղաւորացս ընտրեաց մեռանիլ ողորմութեամբ իւրով ։ Եւ արդ կոչէ զնա կեանք մխիթարել զնա ի յոյս դստեր նորա Մարիամու որ ստուգապէս մայր եղեւ այնմ որ ասացն Ես ե մ կեանք ։ Նա է մայր ամենայն կենդանեաց։ Զբանականս կոչէ կենդանի կատարեալ որոց նա եղեւ մայր քանզի թեպէտ մեռան նոքա ի ժամ յանցմանն այնու զի մերկացան ի փառացն եւ ելին ի դրախտէն եւ անկան ի համարձակութենէն որ առ Աստուած այլ զի նախ քան զայն աւրհնեցան յաճել եւ ի բազմանալ ակն ունի այնմ եւ կոչէ զաւգնական կեանս զի նա է մայր ։ Թե եւ ի կենաց տնկոյն չետ ուտել զի մի անմահասցի եւ այնու թուիցի աստուածանալ եւ սուտ լինիցի վեճսն Աստուծոյ այլ զնոսին իսկ առնէ պատճառս այլոց կենդանեաց։
Եւ եմուտ Ադամ առ Եւայ կին իւր եւ յղացաւ եւ ծնաւ զԿային ։ Եւ ասէ Ստացայ մարդ Աստուծով ։ Եւ յաւել եւս ծնանել զՀաբել ։ Եւ եղեւ Հաբել հովիւ խաշանց եւ Կային գործեր զերկիր։ Յանդգնեցան ոմանք ասել թէ զի ի դրախտին չլինէր որդեծնութիւն այնր աղագաւ հանաւ ի դրախտէն ։ Այլ Աստուած ոչ ի գործոյն իմանայ այլ նախ քան զգործելն իմանա եւ գիտէ զի պատկեր ասելով զմարդն զանմահութիւնն ցուցանէ եւ ընդ անասունսն աւրհնելովն զնմանութիւնն ։ Զի թէ կացեալ էին ի դրախտին աճէին անմահաբար եւ լնուին զդրախտն իբրեւ հրեշտակք զերկինս եւ զաւրինակն զորպէսն Աստուած գիտէ զի թե մահկանացու գոլով լցին զերկիր որքան առաւել անմահ ծնընդեամբ յետ Լ ամի ելիցն ի դրախտէն գիտաց Ադամ զԵւայ սգով եւ տրտմութեամբ նախ տանջելով զինքեանս եւ անկերակուր եւս զյոլով աւուրս մինչ ի ձեռն հրեշտակի Աստուծոյ գթացեալ Աստուծոյ մխիթարեաց զնոսա եւ հրամայեաց ուտել ի պտղոյ երկրին յոյս տուեալ զգալն մարմնով կեցուցանել զնոսա զոր Դաւիթ հայցէ ասելով Յիշեա  զբան ծառայի քո որով եւ յուսացեր զիս ։ Յղացաւ եւ ծնաւ զԿային ։ Ասեն բժիշկք թէ ցաւածին որդին ցաւած լինի քանզի մարդ վիրաւորեալ յոգի եւ ի մարմին որդիս ծնանի ցաւած որ եւ դեղ մահու լինելոց է ծնաւղացն ։ Եւ որպէս ինքեանք զարարիչն ոչ հանգուցին ի գործս իւրեանց եւ ոչ նոքա հանգիցեն ի չար զաւակն ։ Սակայն ոչ տեսեալ Ադամ ի նմա զկնճիռն մեղաց ասաց Ստացայ մարդ Աստուծով որ է ակնկալութիւն միւս անգամ յԱստուծոյ մխիթարիլ եւ ոչ թողեալ ի ձեռաց Աստուծոյ։
Զոր Ադամ ասաց ոչ գիտացեալ եթէ հայրն բոլորից պատճառ է եւ ոչ գործիք ստացուածք ասի Կաին որ եղեւ ոչ բարոյ ստացուած այլ չարի իսկ Հաբել առողջութիւն եւ ապաշխարութեանն պտուղ որ ասի տարեալ ի վեր եւ կամ գոլորշի սգոյ որ եւ վերացողէ գոլորշի իմանալի բարւոյ որ առ Տէր վերանայ սուգ առ ծնաւղսն թողեալ։ Հովիւ խաշանց որ նախակրթանք է թագաւորութեան եւ քահանայութեան զի եւ նոքա հովիւք կոչին զի գաւազան է նոցա եւ տած խնամոյ վասն որոյ եւ նախ կրսերոյն գործն դնէ զի թեպէտ անասունք են այլ կենդանիք են զորս ձեռնընդել արարեալ խնամէր զնոսա։ Որ թեպէտ եւ մարդն ընդ ամենայն պատուիրանն Աստուծոյ եանց այլ բարերարն ոչ զամենայն կենդանիս եառ յիշխանութենէ նորա զոր գիտէր ի պէտս կարաւտութեան նոցա։
Իսկ Կային զերկիր գործէր զանիծեալ եւ զանզգայս նման իւրոյ անզգայութեանն եւ անմտութեանն։ Իսկ անմեղն անմեղաց հովիւ զի ուսցին անմեղ մարդիկք եւ լինիցին անմեղաց մարդկան իշխանք որ է Աստուծոյ սիրելի եւ մարդկան աւգտակարք ։ Եւ եղեւ յետ աւուրց եբեր Կային պատարագ էած եւ Հաբել յանդրանկաց եւ ի պարարտաց խրատ ետուն ծնաւղքն զի նոքա մեղան եւ ելին ի դրախտէն թե դուք ասէ անմեղ մնայք եւ մատուցանէք նուէր Աստուծոյ ի վաստակոց ձերոց առնու զձեզ Աստուած ի դրախտն։ Հաբելի խաշինքն Գ ամսով յառաջ ծնան քան զհասումն արտորայիցն Կայինի եւ Հաբել մնաց նմա։ Եւ նա ոչ ի ժամանակի հասմանն այլ յետ աւուրց եւ ոչ զընտիրն այլ զկոխեալն ի գազանաց եւ զխորշակահարն բերեալ մատուցանէր Աստուծոյ։ Իսկ Հաբել ոչ յետ աւուրց եւ ոչ ի վատացն խաշանց այլ յանդրանկաց ե ւ ի պարարտաց նոցա գիտելով զմեծութիւն Աստուծոյ զբաժին նորա ազնիւ բերէր զնուազն իւր թողեալ ։ 
Նախ Աստուած բաժանեաց եւ ետ մարդկան յերկրէ ի ջրոյ յաւդոյ եւ ի մարդկանէ խնդրէ իբրեւ զկարաւտեալ առ սէրն իւր սուրբ որ ում պարտ է զլաւն հանել մասն զի տացէ զանանց մեծութիւնն ։ Զայդ ասէ ուղիղ առնես զմատուցանելդ այլ զի ի մնացորդացդ եւ զանպիտանն քեզ բերեր ինձ ոչ ուղիղ է առ քեզ լիցի դարձ նորա եւ դու տիրեսցես նմա ։ Զոր բերեր ասէ եւ այդ քե զ լիցի զի սէր ի ներքս ոչ խառնեցեր ։ Այլ եւ զղջումն ի միտ արկանէ զի պատրաստ լինիցի ի միւս տարին եւ ոչ որպէս ոմանք ասեն թե զեղբայրն ետ ի ձեռս նորա մի  լիցի կարծել զի հայհոյութիւն է յԱստուած զի նա ոչ բռնի վարէ զոք յառաքինութիւ ն կամ ի չարութիւն։
Եւ եղեւ յետ աւուրց ասէ Կային ցեղբայր իւր Եկ երթիցուք ի դաշտ ։ Իբրեւ չոգան յարեաւ Կային ի վերայ Հաբելի եւ սպան զնա Եւ յառաջ քան զծնանելն Հաբելի չար էր Կային։ Եւ աստ երեւեցաւ զի թե ի նմին աւուր մատուցման պատարագին ասացեալ էր կարծիս առնուին ծնաւղքն եւ կամ ինքն այլ չարութեամբն իւրով մոռացաւնս արար իրացն ։ Եւ զի ծնաւղքն փորձիւ տեղեակ էին չարի եւ բարւոյ ոչ ի նոցանէ առնոյր հրաման այլ զանմեղն կարաց խաբել ասելով Եկ երթիցուք ի դաշտ ի զբոսանս տեսլեան ցորենոյ ծաղկոցաց պարտեզաց բանճարաց ։ Եւ իբրեւ չոգան յարեաւ ի վերայ եւ սպան ։ 
Կամ խեղդելով կամ գայլախազ քարիւ որպէս ասեն բնակարանն սատանայի տեսե ալ դեւս ի ձեւ ագռաւուց որ մինն զմիւսն զենոյր քարիւ արար նոյնպէս։ Եւ յեղաւ արիւն նորա յերկիր ըստ տեառն հանդիմանելոյն եթէ եբաց երկիր զբերան իւր ընդունել զարիւն Հաբելի։ Այլ ասեն թէ զծառէ կախեաց եւ զկողն խոցեաց հանդ էպ սրտին եւ զոտս եւ զձեռս որպէս զՏեառնն ի խաչին։ Եւ ասէ տէր Աստուած ցԿային Ուր է Հաբել եղբայր քո Ասեն թէ պատճառ վիճմանն եղեւ այս զի Կային առասպելս համարէր զվայելչութիւն դրախտին զոր պատմէին ծնաւղքն զիւրն գովելով եւ Հաբել արդարացուցանէր զնոսա եւ այպանէր Կայենին տունկս եւ զարտորայսն։ Իսկ Աստուծոյ հարցանելն թէ Ուր է Հաբել եղբայր քո իբրեւ զԱդամայն է եւ ոչ անգիտութեամբ այլ ի զղջումն կոչելոյ եւ յապաշաւս ուր է առ ծնաւղսն թէ ի հաւտի թէ ի գործի զի պատկառոտ է Աստուած չխայտառակէ առ ժամայն այլ կամի թե ինքն զղջացեալ ասասցէ եւ զի առ ծնաւղսն քնքշանաւք է եւ այլ մարդ ոչ գոյր զի միջնորդիւ յանդիմանեսցէ որպէս զԴաւիթ Նաթանաւ ինքն խոնարհի հարցանել եւ նա որ նախ զինքն եսպան Աստուծոյ եւ ապա զեղբայրն յերկրի։ Խոցողս կազմեալ բանն ասէ չգիտեմ ո վիրագն եւ թիւնալից աւձն որ եւ անգիտանալ համարի զԱստուած եւ խիստս պատասխանէ իբր ոխս պահելով վասն ոչ ընդունելոյ զպատարագս նորա որպէս թե Աստուծոյ սպառնայ Միթէ պահապան իցեմ եղբաւր իմոյ ։ 
Եւ ասէ տէր Աստուած զինչ գործեցեր ձայն արեան եղբաւր քո բողոքէ առ իս յերկրէ Ձայն արեան եղբաւր քո ոչ ձայն շնչոյ այլ ձայն արեան կենդանոյ յայտ է հոգւոյն դարձեալ բողոքէ ոչ բանիւ այլ տեսլեամբ որպէս եւ Երկինք պատմեն զփառս ։ Եւ դարձեալ Ձայն արեան եղեւ ։ Մասն է մարդն հողուտ երկրի արեամբ եւ երկնի հոգւով եւ երկոքին խաւսին ընդ Աստուծոյ թէպէտ մին յիշի։ Յիրաւի ասաց չուտել արիւն ։ Ժրացաւ մահ յաղթեալ կենացն փութացաւ խաւսեցաւ մեռեալն կալեալ զգարշապարացն զարկոյց զնա յապականութիւն զի չէ նա գործ Աստուծոյ այլ կեանքն է անդրանիկ եւ գործած Աստուծոյ վասն որոյ եւ սաստկապէս դնէ զպատուհասն ի վերայ մահու ասելով Անիծեալ լիջիր դու ի վերայ երկրի որ եբաց զբերան իւր ընդունել զարիւն Հաբելի եղբաւր քո ի ձեռաց քոց գործեսցես զնա եւ մի յաւելցէ տալ քեզ զզաւրութիւն իւր ։ Երերեալ եւ տատանեալ լիցես ի վերայ երկրի ։ Ոչ յինքենէ անիծանէ այլ յերկրէ զի աւրինաւոր թագաւոր բարի գործոյ է պատճառ զի թե  յինքենէ անիծեալ էր նոյնժամայն մեռաներ այլ յերկիր տայ զնա որ ետ զէն մահու եւ գերեզման զի կռուիցին առ միմեանս ։ Եւ ինքն մխիթարէ զսպանեալ ն լսելով արեան նորա այն որ ի կեանսն հաճեցաւ ընդ նմա եւ ընկալաւ զպատարագ նորա եւ յետ մահուն յարքայութիւն իւր ընդունի զնա առաջին վկայ զնա առնելով իւր եւ բարեկամ։ Յարենէն ասէ Հաբէլի արդարոյ մինչեւ ցարիւնն Զաքարիա յ խնդրեսցի յազգէդ յայդմանէ ։ Վասն զի յայտ է թէ ի սպանողացն սպանողն է ։ Արդ ուր սպանաւ Հաբել բերան երկրի կոչեցաւ եւ ուր եդաւ Տէրն սիրտ երկրի ։ Առաջին մարտիրոսն Հաբել որում թոյլ ետ Աստուած նախ նմա իջանել ի դժոխս եւ ի գերեզման զի ի պատճառս նորա խնդրեսցին այլքն որպէս ի պատճառս Ղովտայ Աբրաամ փրկեաց զՍոդոմայեցիսն ։ Գործեսցես զերկիր վասն զի դրախտին չեղէք արժանի Եւ մի տացէ քեզ զզաւրութիւն իւր զի արեամբ եղբաւրն շաղախեցեր զնա ե ւ զզաւրութիւնն որ յԱստուծոյ տուաւ քեզ չարաչար արկեր ի կիր ։ Մի տացէ քեզ զզաւրութիւն իւր զի մի դադարեսցես ի գործել զնա ։ Եւ զի յաւելեր յանէծս երկրի զկնի հաւրն քո արդ մի յաւելցէս տալ քեզ զզաւրութիւն իւր։ Երերեալ եւ տատանեալ լիցիս ի վերայ երկրի ։ Երերեալ իբրեւ զծառ ի հողմոյ եւ տատանեալ իբրեւ զծով ալեկոծեալ ։ Յայտ է զի մարմնով դողդոջ էր եւ խորհրդով խռովեալ լինէր։
Եւ դարձեալ հոգի որ յԱստուծոյ հեռանա յ ինքն յինքենէ շարժի անհաստատ յերկրի անպատսպարան յերկինս որում ինքն սպանաւղն վկայէ եւ Մեծ է պատիժ իմ քան զթողուլդ զիս ։ Եթե հանես զիս այսաւր յերկրէ եւ յերեսաց քոց թաքեայց եղիցի ամենայն որ գտանէ զիս սպանցէ։ Ոմանք ասեն եթե մեծ պատուհաս քան զթողուլն յԱստուծոյ զմեռանիլն ասէ զսպանանիլն յումեքէ կամ ի հրեշտակաց կամ ի դիւաց կամ ի գազանաց երկնչելով ։ Այլ եւ յերկնէ ի շանթից յորոտմանէ ի գետոց ի ծովուց ի կիտոսաց եւ այս եւս երերումն եւ տատանումն է զի թէ զերկրաւոր թագաւորի զվնասակարն ամենայն ոք մատնացոյց առնէ եւ խրտչի եւ ատէ եւ ինքն կասկածէ քանի առաւել Աստուծոյ յանցաւորն։ Բայց զաւրութիւն բանիս իմաստնոց երեւի թե զայսս ասէ թէ մեծ է պատիժ իմ քան զթողութիւն եթե հանես զիս յերեսաց քոց ամենայն որ գտանէ զիս թող սպանցէ զիս եւ ասէ Տէր Աստուած ոչ այդպէս ամենայն որ սպանցե զԿային եւթն վրէժս լուծցէ որ նոր չարիք գործէ քան զորս նախ քան զինքն անչափ պատուհասի է արժան ի որպէս Սոդոմ որպէս փարաւոն որպէս Դադան եւ Կորխ նոյնպէս նորագործ առաքինինիքն այնչափ բարեաց եւ արժանիք որպէս Նոյ Աբրաամ Մովսէս եւ այլքն ։ Եւ զի նոր էր Կայենին ասէ ոչ այդպէս ամենայն ոք յայսմ հետէ որ սպանէ անձն ընդ անձին վճարէ ։ Իսկ Կային Է եօթնապատիկ Է ծննդովք վճարէ կամ Է ծնունդք տեսցեն զԿային չարչարեալ ։ Եւ թե ոք սպանցէ զԿային նա տացէ զնմայն Է եկի պատիժն որ լուծցէ ի վերայ իւր արձակելով ի նմանէն։
Եւ ել Կաին յերեսաց Աստուծոյ։ Դնէ Աստուած ի դրախտին եւ յերեսաց իւրոց ի տեսիլն։ Եւ հանին գործք իւրեանց որպէս եւ եբրաեցին ասէ հանին յայտ է թէ հրեշտակք հանին յերեսաց Աստուծոյ եւ բնակեցոյց զնա յերկրին Նաիդ որ է տեղի երէրման յերերմանէն Կաին ի կոչեցեալ որպէս եւ յԱդամայ եդեմ։ Արդ զԱդամ ի դրախտէն հանին եւ զԿաին յերեսաց Աստուծոյ որ չար է քան զԱդամայն իսկ Եդեմ դրախտին բնակեցոյց զի որպէս յարեգականէ չթաքչի ոք նոյնպէս եւ ոչ ի դրախտէն զի բարձր է քան զամենայն լերինս ըստ որում եւ գետս արձակէ ընդ ամենայն երկիր յաղբիւրէն որ ի նմանէ ելանէ։ Եւ Պաւղոս յետ երկնից զնա յիշէ։ Եւ յանդիման նորա բնակեալ են արդարք եւ մեղաւորք ի յակնկալութեան թէ զմերժեալսն յինքէն դարձեալ ընկալցի առ ինքն։
Այր սպանի ի վերս ինձ եւ երիտասարդ ի հարուածս ինձ։ Զի թէ ի Կայենէ խնդրի Է վրէժ ի Ղամէքայ եւթանասնեկին Է ։ Սակայն թէպէտ խոստովանեաց Ղամեք ոչ արանց իմաստնոց եւ բժշկաց այլ կանանց վատթարաց որ ծիծաղելի է վասն որոյ եւ թողութիւն ոչ լուաւ։
Եւ ասէ տէր Աստուած Մի մնասցէ հոգի իմ ի մարդկանդ վասն գոլոյ դոցա մարմին։ Եւ եղիցին աւուրք կենաց նոցա հարիւր եւ քսան ամ։ Թերեւս ի ձեռն Նոյի արդարոյ ասէ Տէր Աստուած Մի մնասցէ հոգի իմ։ Զհոգեւոր շնորհսն զոր յԱդամ փչեաց անուանէ հոգի եւ ոչ զբանականն առանց որոյ ոչ ոք կարէ կեալ զի յանձն չար իմաստութիւն ոչ մտանէ եւ Սուրբ Հոգին փաղչի ի վարեցելոյն մեղաւք յանձնէ եւ ի մարմնոյ։ Զայս դարձոյց Տէրն յառաքեալսն ի փչելն ի նոսա եւ ասելն Առէք հոգի սուրբ ։ Իսկ հարիւր եւ քսան ամն ոչ հասարակ ամենայն մարդկան է ժամանակ այլ միջոցն մինչեւ ցջրհեղեղն։ Զի Նոյ եւ որդիք ի ւր եւ այլք յոլով ժամանակս կեցին։ Այլ զհարիւր եւ քսան ամն տայ ապաշաւանաց ժամանակ մարդասէրն եւ ի չապաշաւելն պակասեցոյց զքսան ամն ի կարճել զչարիսն։
Եւ հսկայք էին ի վերայ երկրի յաւուրսն յայնոսիկ եւ յետ այնորիկ իբրեւ մտանէին որդիքն Աստուծոյ ընդ դստերս մարդկան եւ ծնանէին իւրեանց որդիս։ Իւրեանց եւ ոչ Աստուծոյ ասէ ծնանէին ըստ այնմ թե Ոչ ուրախ լինի Տէր ընդ որդիս ձեր ։ Նոքա էին հսկայք որք յաւիտենից արք անուանիք ։ Հսկայք ասէ ոչ որպէս ասեն թե երկայնաձիգք էին հասակաւք մինչեւ յամպս այլ զի քան զայլ չափահասակք եւ զփանաքիս մեծահասակք ասէին իբրեւ զենակիմսն եւ զհռափայիմսն եւ զԳողիադ հսկայս անուանէ։ Այլ եւ գիտելով սատանայ թե ի յաճախ խառնիցն զաւակ ոչ լինի այնու կամէր բառնալ զծնունդս աճման զոր մարդասէր Տէրն ընդդէմ նմա հնարեալ զյոլովութիւն սերմանն մածուցեալ կազմեր անճոռնի հասակս։ Որ եւ ի ծնունդսն մեռանէին մարքն զի իբրեւ զիժս էին զորոց ասեն արու քն ի խառնիլն սատակին եւ էգքն ի ծնանելն ։ Նոյնպէս եւ անդ հարքն հոգւով մեռանէին ի խառնակիլն եւ մարքն հոգւով եւ մարմնով ի ծնանիլն ։ Եւ ապրեալ տղայոցն լինէին հասակ անարդիլ եւ վիթխարի հպարտացեալք անուանէին զինքեանս անմտութեամբ յաւիտենից արք։ Իբրեւ ետես տէր Աստուած եթե բազմացան չարիք մարդկան ի վերայ երկրի ։ Տեսանելն Աստուծոյ ոչ մարդկաբար որ զառաջիկայն միայն այլ աստուածաբար որ զբոլորն ըստ որում եւ ասէ Ամենայն ոք խորհեր ի միտս իւր խնամո վ ի չարիս զամենայն աւուրս զի ոչ մի ոք այլ ամենայն ոք եւ ոչ գործէր միայն այլ եւ խորհէր եւ այն խնամովն եւս ։ Եւ յար ի սրտի իւրում ի չարիս զի որ ստեղծ առանձին զսիրտս ի միտ առնու զամենայն գործս։ Եւ ստրջացաւ տէր Աստուած զի արար զմարդ ի վերայ երկրի ։ Ստրջացաւն տրտմեցաւ է կամ զղջացաւ որ աւտար են երկոքին յԱստուծոյ զի ոչ է ախտ յամեներջանիկն Աստուած քանզի երկոքեան յետինք են եւ յապաշաւանաց լինին ի մեզ տրտմութիւն եւ զիղջ որ չգիտէաք զլինելոցն նոցա ։ Իսկ Աստուած հաւասարապէս տեսանէ զլեալն եւ զլինելոցն այլ զիջանելով ըստ մեզ վարի մերաբար ցույց տալով զղջման եւ տրտմութեան։
Եւ ետես տէր Աստուած զերկիր եւ էր ապականեալ։ Արդ քաղաք եւ տաճար է մարդ Աստուծոյ եւ Աստուած քաղաքապետ եւ քաղաքավար է եւ ճանապարհորդ է միշտ։ Արդ զնորա գալստեանն զճանապարհն ապականեաց այնու զի մարմին եղեւ։ Հոգեղէնն եւ հողեղէնն միաբանեաց ի չարն եւ ապականեցաւ Աստուծոյ գալստեանն ճանապարհն։ Եւ իւր զի ասաց պատկառելով դերանուամբն վարեցաւ նավաբանելով ըստ պիւթագորականացն որք ինքնիւն պատուէին զվարդապետն ինքն եկն ասելով իւր է պատկառելով զիսկ անունն դնել։ Ասաց Մովսէս ապականեաց ամենայն մարդ զճանապարհ բայց եթէ յերկինս վերինքն բանակք։ Եւ ասէ տէր Աստուած զի լցաւ երկիր անիրաւութեամբ ի նոցանէ եւ ահա ես իւր ի վերայ երկրի զի ոչ թողին ի վերայ երկրի հանգիստ հաւրն ցՆոյ ժամանակ ամենայն մարդոյ հասեալ է առաջի իմ ապականեցից զնոսա եւ զերկիր։
Եւ արդ արայ դու քեզ տապան ի չորեքկուսի ի փայտից ։ Խորշս խորշս գործեսցես զնա եւ նաւթիւ ծեփեսցես զնա ներքոյ եւ արտաքոյ ։ Սաստկացան ասէ գործք պղծութեան մարդկան մեռեա լ դիականց նմանեցան եւ սակս այնորիկ գերեզմանի կարաւտացան ոչ երկրափոր խորխորատի այլ ծովածուփ հեղեղատի քանզի ոչ ինքեանք միայն այլ եւ երկիր պղծեցաւ զոր լուանալ պարտ էր ։ Եւ քան զի բանից ոչ լսեն ցոյց եւ աչաց զի բանից եւ գործոց հաւատացեալ մեղմասցին ի չարեաց սակաւ մի ։ Արդ արա դու քեզ տապան ի չորեքկուսի փայտից ։ Ոչ ի ծովեզեր զի մի նաւ կարծեսցեն եւ ոչ յոտից վերայ զի մի  յըշտեմարանս թուեսցի մի  յայլ նիւթոց զի մի  ամրոց կարծեսցի այլ ի փայտից որ վերաբերի ի ջուրց ։ Չորեքկուսի զի մի շրջեսցի ։ Եւ քեզ արա զի դու միայն ապրիս նովաւ տամբ քո եթե ոչ զարհուրեալ ապաշաւանաւք հաշտեցուսցեն զիս ։ Իսկ անփուտ հրամայէ զփայտն քանզի երկինք եւ երկիր ձայն տուեալ միմ եանց անբաւ էր բարկութիւնն զի տեւեալ կարասցէ ալեկոծմանն։ Եւ չորեքանկիւնին վեցանկիւնի լինի զվերն եւ զվայրն ի թիւ առեալ վեցաւրեայ ստեղծման աշխարհի նշանակ ։ Նաւթիւ ծեփեսցես որ նա ինքն է կշա ։ Ներքոյ եւ արտաքոյ կպերբ ծեփելն
Եւ մտցես ի տապանն դու եւ որդիք քո եւ կին քո եւ կանայք որդւոց քոց ընդ քեզ ։ Եւ յամենայն անասնոց եւ յամենայն գազանաց եւ յամենայն մարմնոց մուծցես բաժանել ընդ քեզ արու եւ էգ լինիցին եւ յամենայն թռչնոց ըստ ազգի եւ յամենայն անասնոցն երկու երկու կերակրել ընդ քեզ ։ Խոստանայ ուխտիւն ապրել նմա եւ որդիքն եւ կինն ի պատճառս նմա այլ եւ անասնոց եւ գազանաց եւ թռչնոց յոյս տուեալ միւսանգամ նորոգման աշխարհի նոքիմբք ազգաւքն որք էին կանխաւ ։ Եւ թեպէտ եւ ամենազաւր է միւսանգամ առնել բազմապատիկս այլ ոչ կամի վայրապար կորնչիլ առաջնոցն իբրեւ խոտան եւ անպիտան համարեալ ։ Եւ դու առնուցուս քեզ կերակուր յամենայնէ զոր ուտիցէք ։ Եւ ժողովեսցես առ քեզ ամենայն անասունք եւ գազանք եւ թռչունք եւ եղիցի քեզ եւ նոցա ի կերակուր ։ Կերակուր հրամայէ առնուլ ունդս յայտ է որով կերակրեցան բանականք եւ անբանք գիշակերք եւ սերմնակերք որպէս թէ ի մի սէր եւ ի խաղաղութիւն կատարեալ կաին առիւծ ընդ եզին եւ բազէ ընդ կաքաւու գայլ ընդ գառին եւ ինձ ընդ ուլոյ ։ Որպէս եւ մեր տապան խաչն տերունական արար ի սուրբ եկեղեցւոջ միաբանութ իւն գազանամիտ եո հեզաբարոյ արանց անվնասս կալով եւ մնալով ի մի կերակուր ։ Եւ փոխանակ երեք հարիւր կանգնոյն երեք հարիւր ամքն յորում ժամանակի մեծն Կոստանդիանոս խնդիր արար խաչին ։ Եւ հիսուն մինչեւ յերկնից երեւումնն ի լուս ոյ կազմեալ ի լեառն Ձիթենեաց առ Որդւովն միւս Կոստանդեաւ ։ Եւ Լ մինչեւ ի մեծն Թեոդոս յորում բարձան մեհեանք եւ պայծառացեալ վերացաւ խաչն ի գլուխ գմբեթարդ տաճարաց Աստուծոյ։
Եւ արար Նոյ զամենա յն զոր միանգամ պատուիրեաց նմա Տէր ։ Գովութիւն է արդարոյն զի ոչ մասն ինչ այլ զամենայն արար եւ ոչ այլատարազ այլ նոյնպէս շինեաց զտապան ։ Եւ զհարիւր ամ յերկարեալ գործոյն եւ համբաւուն եւ ձայնին կացնաւորացն ուռնաւորաց դրածակից երկաթագամս պղնձագամս մսմարազարկս թակակոփս հնչումն գործելով լնոյր զտիեզերս եւ ի գիշերի նշոյլս արձակէր լուսով լուսնի եւ ի տուընջեան յարեգականէ փայլատակունք հատանեին ի պղնձոյն եւ յերկաթոյն ։ Եւ հարցումն եւ տարակոյս եւ պատասխանիք եւ տրտմութիւնք եւ արհաւիրք յարս եւ ի կանայս եւ ի տղայս եւ զաւրութիւն արարչական խնամոցն հարկանէր զսիրտս նոցա այլ խստասրտութիւն նոցա եւ սովորական հեշտախտութիւնն յաղթէր եւ այպն կատականաց արարեալ ի ծաղր յաճախեին ի հարսանիս ուտեին ասէ ըմպեին արանց լինեին եւ կանայս առնեին մինչեւ յաւրն յորում եմուտ Նոյ ի տապանն եւ ոչ գիտացին արբեալքն պղծութեամբ։ Եւ ասէ տէր Աստուած ցՆոյ Մուտ դու եւ ամենայն տուն քո ի տապանն ։ Եւ յամենայն յանասնոց սրբոց Է Է եւ յանսրբոցն Բ Բ արու եւ էգ մուծ զի զքեզ տեսի արդար առաջի իմ յազգիդ յայդմիկ ։ Ամենայն արարածք Աստուծոյ սուրբ են այլ զոր մարդիկք ընտրեալ էին անսուրբ կամ զազիր կամ զէնակար կամ կարի մեծ եւ կամ փանաքի զայն ասաց թէ դու ընդտեա սուրբ եւ անսուրբ զոր յետոյ աւրինաւքն հաստատեաց ։ Արդ բաւական համարեցաւ զհարիւր ամն երկայնամտեալ այնոցիկ որ ըստ անզեղջ սրտից իւրեանց զգանձս բարկութեանն Աստուծոյ կոչեցին առ ինքեանս վասն որոյ հրամայէ Նոյի մտանել եւ մուծանել ի սրբոցն կենդանեաց Է Է զի պատարագս արասցէ զեւթներորդն եւ զվեցն զի աճեսցին զոր ի կերակուր մարդկան զոր հրամայելոցն էր այլ եւ անսուրբքն ի նոցանէ ուտեն ։ իսկ անսուրբքն Բ Բ զի մի ծանրասցին մարդկան եւ անասնոց սրբոց յերկիւղ եւ ի սպանումն։ Եւ զի արդար դատաւոր է զքեզ տեսի ասէ արդար դու միայն վասն այնորիկ ապրիս եւ ազգդ այդ մեռցի ։ Եւ ազգի որ գալոցն է պատմեսցի այդ եթէ կեցուցիչ է արդարութիւնն եւ մահաբեր անիրաւութիւնն ։ Այն որ նախ քան զծնունդն գիտէր զԵրեմիա եւ յառաջ քան զլինելն աշխարհի ընտրեաց զարդարսն նա Նոյի վկայեաց արդար գոլ եւ արժանաւոր կենաց ։ Յաւելու եւս դարձեալ ամենառատ ողորմութեանն ծանաւթութիւն այսպիսի ինչ եւ ասէ Զի այլ եւս աւուրս Է եւ ածից ջուր ջրհեղեղի ի վերայ երկրի զքառասուն տիւ եւ զքառասուն գիշեր եւ ջնջեցից զամենայն հասակ զոր արարի ի վերայ երկրի ։ Զայն քան բազմութիւն մեղաց եւ զայն չափ ամաց չարիքն թողուլ աւետիս տայ եթե զեւթն աւր միայն զղջացեալ ապաշխարեսցեն զի ընդէր յետ եւթն աւուր ածէ զջրհեղեղն ի վերայ երկրի եթե ոչ սովին կամաւք լի ամենայն բարութեամբք ։ Եւ արար Նոյ զամենայն զոր պատուիրեաց նմա ։ Արդ կրկնակի վկայէ նմա առնել զամենայն պատուիրեալսն զի թե չպատուիրեալն բանիւ պահեաց զհաճոյսն Աստուծոյ ի բնութենէ ուսեալ որչափ եւս առաւել զպատուիրեալն լիով կատարէ։ Նոյ էր ամաց վեցհարիւրոց եւ ջուր ջրհեղեղին եղեւ ի վերայ երկրի ։ Նախ քան զծնանելն որդիս եւ զառնուլն հրաման կազմել զտապանն ասաց հինգ հարիւր ամաց եւ ի ժամ մտանելոյ ի տապանն վեց հարիւր զի ասաց առ ի ցուցանել հաւաստի զմիջոց ներելոյն Աստուծոյ եւ զշինուածոյ տապանին հարիւր ամ լինել։ Եւ եմուտ Նոյ եւ որդիք իւր եւ կին իւր եւ կանայք որդւոց նորա ընդ նմա ի տապանն վասն ջուրցն հեղեղի եւ զասացեալս կենդանիսն եմոյծ ընդ ինքեան ։ Հոտ կենաց բուրեաց ի տապանէն ։ Եւ այնքան անոյշ հոտ բուրեաց ի տապանէ անդի մինչեւ մոռանալ արաւտականացն զարաւտս իւրեանց եւ որսականացն զորս իւրեանց ։ Եւ վաղվաղակի դիմեցին ընդ դէմ անոյշահոտութեանն եւ մինչեւ ի տեղին հասին ոչ կարացին ուրեք զտեղի եւ զդադար առնուլ տկարքն աներկիւղ ի հզաւրագունիցն եւ յափշտակողքն ոչ յիշեին զսովորականն ։ Երկնաւոր աղի ձայն լսելի լինէր եւ հրաման երկնաւոր թագաւորին եւ դիմեցին ի ներքս ։ Բայց թուով առնոյր Նոյ ի տապանն եւ զայլսն արգելոյր սակայն ոչ մեկնեին ի տեղւոջէ ն մինչեւ ի լրումն եւթն աւուրն եւ ի սկսանելն անձրեւին յորում բառաչելով եւ մռնչելով եւ ոռնալով գնային յոյ եւ գնային։ Եւ եղեւ յետ Է աւուրն եւ եղեւ ջուր ջրհեղեղին ի վերա երկրի Չափ ոչ է մարդասիրութեանն Աստուծոյ քանզի եւ զկնի մտանելոյն ի տապանն այլ եւս աւուրս եւթն ներէ զպատուհասն տալով տեղի ապաշաւանաց։ Յամի վեցհարիւրերորդի կենաց Նոյի յերկրորդում ամսեանն ի քսան եւ եւթն ամսոյն պատառեցաւ աղբերք անդնդոց եւ սահանք երկնից բացան ։ Եւ եղեւ անձրեւ ի վերայ երկրի զքառասուն տիւ եւ զքառասուն գիշեր ։ Եբրայեցոյն առաջին Նիսան եւ թէ ըստ մեզ Արեգ երկրորդն Իար եւ ըստ մեզ Ահեկանի։ Եւ պատառեցան աղբեւրք անդնդոց եւ սահանք երկնից բացան ։ Որով բանիւ փարատեցան ի վեր եւ ի վայր նովին բանիւ եւ բացան եւ կամ պատառեցան յիրաւի զի պատառեալն անչափ եւ անարգեալս ելանէ ։ Սահանք որ է սահմանն որ եդաւ նմա կալ ի վերոյ հաստատութեանն եւ ներքին ջրոյս ցայդ վայր եկեսցես ։ Եւ այլ մի անց բարձան զայնքան աւուրս Խ տիւ եւ զԽ գիշեր ։ Եւ զի զքառասնաւրեայ է գոյացութիւնս արուի յարգանդի նոյնքան թուով ապականեալ եւ զգիշերն ի վերայ եդեալ լինի ութսուն զշնչաբերութիւն իգի զթիւն փրկական ի մահ դարձուցեալ եւ զփրկականն ի կորուստ եւ յապականութիւն ։ Եւ փակեաց Տէր Աստուած արտաքուստ զտապանն որ զի թե եւ կամեսցի Նոյ մարդասիրել առ ոք յետ այնորիկ ի ներքս ոչ կարասցէ առնուլ զի բարձաւ ողորմութիւն յանդարձիցն։ Եւ բազմացա ւ ջուրն եւ վերացոյց զտապանն եւ վերացաւ յերկրէ ։ Եւ զի կարող էր Աստուած առ յանկեան ուրէք պահել զնոյ եւ որպես զԵնովք խուսեցուցանել ի մահուանէ այլ տկարութիւն վարկանիւր ամենակալ զաւրութիւնն Աստուծոյ։ Այլ այսպէս հաճեցաւ զծանրութիւն մարմնոյն վերաբերել որպէս թե զաշխարհ ի վեր առնուլ չնչին փայտիւ յոյս երեւեալ թե յորժամ մարմին հոգիացեալ երկնաճեմ լիցի։ Եւ իբր թէ աւդով զաղտաղտուկ ջուրս ծովուն ի վեր առեալ եւ ցանէ դարձեալ յերկիր ոչ զբնութիւն վրոյն փոփոխելով այլ զծովային ժանգն սրբեսցէ ։ Սոյնպէս ոչ զգեղ շինուածոյն առաջնոյ եղծանէ այլ զհնութիւնն նորոգէ վերին աւդովն որք եւ անապականագոյն եւս են։ Եւ որս յիսկզբանն մինչդեռ անյարմար էր ամենայն Հոգի Տեա ռն շրջէր ի վերայ ջրոյն առ ի յարմարումն գեղեցկազարդութեան նոյն Հոգի Տեառն ի վերայ նոյն ջրոյն որորէր գգուէր զորորանն առ ի միւս անգամ եւ ի կենդանութիւն մարդկան եւ անասնոց եւ աշխարհի դառնալ անդրէն ի նոյն կենդանասիրութիւն։ Հնգետասան կանգուն բարձրացաւ ջուրն քան զամենայն լերինս բարձրագոյնս ։ Յամաւթ որք ասեն կողմնաւոր եկեալ զջրհեղեղն ։ Զի թե քան զյոյժ բարձրագոյնսն հնգետասան կանգուն բարձրացաւ ջուրն քան զնստագոյնսն որքան ։ Բայց միայն զդրախտն ասեն վերագոյն մնացեալ զի նայ ոչ ունէր ապականել զոք ի վերայ իւր ։ Այլ հնգետասանն նշանակ հնգից զգայութեանց որ է երիցս հինգ եւ հնգիցս երեք երիս տեսակս ունելով իւրաքանչիւր ոք ։ Եւ ջնջեաց Տէր Աստուած զամենայն շարժուն եւ զամենայն մարդ եւ որ ինչ էր ի վերայ ցամաքի մեռաւ։ 
Եւ յիշեաց Տէր Աստուած զՆոյ եւ զամենայն գազանս եւ զամենայն անասունս եւ զամենայն թռչունս ։ Այն որ երբեք ոչ մոռանա յիշել ասէ զՆոյ Դարձաւ յողորմութիւն ուստի ոչ հեռացաւ եւ ածէ հողմ եւ դադարեցուցանէ ։ Եթե հողմով ջուր դադարէր վաղուց եւս արդեաւք ցամաքեալ էին ծովք այլ վասն Սրբոյ Հոգւոյն է իմանալ որ ոչ գարշի յանուն գալ եւ ի թիւ արարածոց իւրոց բանիւ եւ ձայնիւ եւ աւդով եւ հողմով կոչեցեալ առ սէր իւր արարչական։ Խցան աղբիւրք եւ սահանք երկնից արգելան զի սպասեալ ակն ունեին արարածք արարչին սահմանափոխս լինել քա զի Աստուած է փոփոխիչ եւ կարգաւորիչ։
Եւ նուազէր ջուրն յետս ՃԾ աւուրն եւ նստաւ տապանն այսինքն Արարատոյ յամսեանն եաւթներորդի ի ԻԷ ամսոյն ի լերինն Սարարադայ այսինքն Արարատոյ ։ Եւ ջուրն նուազէր մինչեւ ի Ժ երրորդ ամիսն ։ Արարատու լեառն ոմանք զԿորդուացն ասեն այլ ճշմարտութիւնն յայտնի առնէ զնա ի Մասիս գոլ ։ Գոյ ի Պաղեստինու եւ ի Գամիրս Արարատ այլ մերս Այրարաթ լսի ։ Զի երկու գետովս եւ տապանաւն գեր ի վերոյ եմք քան զյոլովս ։ Եւ թե զինչ աւգուտ է նախ իմաստութեան պատճառ է մեզ անմոռաց պահելով զյիշատակն Աստուծոյ արարչութեանն եւ ակն ունել փոփոխմանն ի նոյնն ապա եւ երիս բարեխաւսս ունիմք առ Աստուած զի այն որ պատճառ եղեւ փրկութեան միոյ տանն լիցի եւ մեզ ։ Եւ գետքն հրաւիրակք են մեզ զի յակն գնասցուք ուստի գան եւ սոքա ։ Եւթներորդ ամիսք եւ Նիսան եւ Թշրին եւ Ե ամիսք ի մէջ նոցա ՃԾ աւր։ Իսկ ի մետասան ամեանն որ աւր առաջին էր առաջին երեւեցան գլուխք լերանց ։ Թեպէտ տեսանէր ոչ ոք այլ Տէրն բանայր զգլուխս լերանցն յետ ՃԾ աւուր նուազման ջրոյն ։ Եւ երկրորդ ամսոյն սկիզբն էր ։ Եւ յետ Խ աւուր եբաց Նոյ զպատուհան տապանին ։ Մետասան ամիսն եւ Ժ աւր յերկոտասան ամսոյն անցեալ եբաց Նոյ զպատուհան տապանին։ Եւ արձակեաց զագռաւն ե ւ ել եւ անդրէն ոչ դարձաւ ։ Զի հրեշտակական եւ բանավճար եւ ազդաւղ համբաւեալ էր ագռաւ այնր աղագաւ զնա արձակեաց ։ Եւ ոչ դարձաւ զի տեսակ չարի էր յոգւոյ իմաստնոյ եւ յեկեղեցւոյ ի բաց հալածի զգիշով անկեալ առ լերամբն կա մ կորուսեալ ջրով որպէս ասեն որպէս չարն յոգիս մեղաւորացն ։ Եւ ոչ դարձաւ մինչեւ ցցամաքեալ ջրոյն եւ ոչ թե յետ այնորիկ դարձաւ այլ սարաս է գրոց զմինչդ դնել անյայտական ժամանակի։ Եւ ապա արձակեաց զաղաւնին տեսանել ։ Զմիամիտ թռչունն եւ զհամայյարկն արձակէ եւ նա դառնայ անդրէն չգտեալ ոտիցն հանգիստ զի ջրալից էր տակաւին եւ աղաւնին չէր սիրող թաթախիլ ի ջուրբ դառնայ անդրէն ի տապան։
Եւ շինեաց Նոյ սեղա ն Տեառն Աստուծոյ եւ մատոյց պատարագ եւ հոտոտեցաւ ի Նոյ եւ ի պատարագս նորա զի նախ ի մատուցողն եւ ապա ի պատարագն հոտոտի զիմացական խունկն պատուելով անկարաւտն իբրեւ ի Հաբելին ։ Եւ զինչ մատոյց ի կենդանեաց յընտանեացն ե զն եւ խոյ եւ ի թռչնոց տատրակ եւ աղաւնի որպէս եւ յետոյ աւրինադրեցաւ թերեւս այծ ոչ մատոյց զի մեղս ոչ ունեին եւ հոտոտի ոչ ունելով ռընգունս տալով տեղեկութիւն եթե Աստուած անուշանայ ի պատարագն մեր որքան մեզ պարտ է ի նորա Միածնին ի պատարագն բերկրիլ ։ Եւ հուր զի չէ գրեալ իջանել յերկնից ոչ ի Հաբելին եւ ոչ ի Նոյին թերեւս ինքեանք եդին զհուրն վառելով զպատարագն իւրեանց արդարքն մինչեւ ցԱբրաամ։ Եւ ասէ Աստուած ոչ եւս յաւելից անիծանել զերկիր զի միտք մարդոյ հաստեալ է ի խնամս չարին ի մանկութենէ ։ Ցաւեցար արարչական խնամոցն այնքան բազմութեան կորուստն զոր թեպէտ եւ գիտէ զդառնալ մարդկան ի նոյն չարիս այլ ինքն ոչ դառնայ ի նոյն անէծս ուխտելով Նոյի որպէս նախ խոստացաւն ոչ եւս յաւելից հարկանել զամենայն մարմին կենդանի ։ Զամենայն ասելովն յայտ առնէ մասնաւորաբար հարկանել զի մի բնաւ անհոգասցին մարդիկ եւ զի ակամա եւ ի հարկէ հարկանէ եւ ոչ ախորժելով։ Յայտ է զի ի վեց աւուր ստեղծեաց զաշխարհ զքառասուն աւր ապականէ եւ զտարի մի վասն զի բնութեամբ է բարի վաղվաղակի առնէ եւ զպատուհասն համր ոչ վաղվաղակի այլ բռնադատեալ ի մէնջ։ Այսուհետեւ զամենայն աւուրս երկրի սերմն եւ հունձք ցուրտ եւ տաւթ ամառն եւ գարուն զտիւ եւ զգիշեր մի դադարեսցեն վասն զի զտարին պատուհասի ոչ սերմանեցին եւ ոչ հնձեցին ։ Ցուրտ ասէ որ է ձմեռն տաւթ աշունն ամառն եւ գարուն ոչ եղեւ եւ ոչ անկաւ ի թիւ տարւոյ եւ ամսոյ շաբաթու եւ աւուր զոր խոստանայ յայնմյետէ ոչ խափանիլ կրկին այլ թեպէտ եւ կայր յեղանակքդ յառաջագոյն սկսեալ յելիցն Ադամայ այլ ոչ դառնաշունչ այլ քաղցր եւ ոչ այնքան աշխատելի։ Եւ աւրհնեաց Տէր Աստուած զՆոյ եւ զորդիս նորա եւ ասէ Աճեցէք եւ բազմացարուք եւ լցէք Ոչ նոր ինչ աւրհնութիւն տա քան թե զոր ետ Ադամայ վասն զի նոյն տէր է եւ զնոյն բնութիւն աւրհնէ բայց զիշխանութիւնն պակասագոյն զի ոչ ասաց տիրել գազանաց այլ ահ եւ երկիւղ ձեր ասէ եղիցի ի վերայ ամենայն գազանաց որպէս եւ է տեսանել զի երկնչին եւ թաքչին պատկառելով յիշխանէն առաջնոյ։ Եւ ամենայն զեռուն որ է կենդանի ձեզ լիցի ի կերակուր իբրեւ զբանջար խոտոյ է ետու ձեզ զամենայն ։ Ադամայ ասացաւ ի փայտէն գիտութեան չուտել եւ յամենա յն ծառոյ դրախտըն ուտել նմանագոյն ասէ եւ սմա զամենայն զեռուն որ շնչովն է կենդանի եւ նովաւ զեռայ ուտել ։ Եւ զմիս արեամբ մի արեամբ եւ շնչով չուտել զի զձեր ասէ արիւնդ խնդրեցից ի գազանաց եւ ի մարդկանէ ։ Արիւնն Հաբելի խաւսելով յերկրի արգելու յարիւնակերութենէ եւ յոյս տա յարութեան։ Եւ զի արեամբ ազգակից են մարդ եւ անասուն արգելու զհարազատն ուտել զի հսկայքն որպէս անյագ եին ի խառնակութիւնն կանանց եւ անխտիրք ի մարմնակերութեան յայն սակս զի ուտեին անհրաման հրամայէ ուտել թե չկարեն ժուժալ սակայն ի բաց արձակեալ զաւդ եւ զհուր եւ ապա ուտել զհող եւ զջուր վասն զի արուն եւ էգն շարժին ի միաւորին եւ խառնիլ աւդ եւ հուր աւելի է յարուէն ։ Եւ ջուր եւ երկիր յոլով է յէգն ։ Հուրն մածուցանէ հողն եւ ջուրն մածնուն աւդն սնուցանէ եւ
Սթափեցաւ Նոյ ի գինւոյն եւ գիտաց զինչ արար ընդ նա որդին կրցեր ։ Շնորհ Հոգւոյն ազդեաց նմա ի տեսանելն զծածկոց իմաստուն որդւոցն եւ զի մի  առաքինութիւն նոցա անվարձ իցէ եւ
Յետ այնորիկ ասէ Էր ամենայն երկիր լեզու մի եւ բարբառ մի ամենեցունց ։ Եւ եղեւ ի խաղալն նոցա յարեւելից գտին դաշտ մի յերկիրն Սինաար եւ բնակեցան անդ ։ Եւ ասե այր ցընկեր իւր Եկայք արկցուք աղիւս եւ թրծեսցուք զայն հրով ։ Եւ եղեւ նոցա աղիւսն ի տեղի քարի եւ կուպր ի տեղի շաղախի ։ Եւ ասեն Եկայք շինեսցուք մեզ քաղաք եւ աշտարակ որոյ գլուխն լինիցի մինչեւ յերկինս ։ Զմիաբանութիւնն ի չարն այսպէս ամբաստանէ էր ասէ ամենայն երկիր լեզու մի որպէս ձայնք եւ բարբառք ի ձայնական գործեացն յառաջ եկեալ միանան ի լեզու եւ ի շրթունս որք դրունք են ազգի ազգի եւ զանազան խաւսից ։ Այսպէս եւ տանուտեարքն երկրի ի բաց կացեալ ի բարոյ բնաւին միաբան գործեին զվատթարն եւ խորհեին ։ Ընդ որս եւ յաղագս դրախտին խորհեցան զոր լուան տնկեալ յարեւելս յորմէ զրկեցին զինքեանս նախաստեղծքն եւ գնացին խնդրել զնայ եւ իբրեւ ոչ գտին զի ջուր ծովու եւ շամանդաղ ծածկեալ էր զնա յիշեցին եւ զտապանն եւ այն եւս չէր յայտնի ։ Եւ երկեան ի նոյնպիսի պատուհասէ զի գործք իւրեանց նոյնպիսիք եին։ Եւ ապա խորհեցան շինել քաղաք եւ աշտարակ։ Քաղաք զատելութիւնն յայտ առնէ եւ աշտարակն զերկիւղն ի ջրհեղեղէն ։ Եւ նոքա զայն ապաւինեցան եւ ոչ յԱստուած զոր ասեն եթե մեհեանս շինեին զի լինիցի նոցա ապաւէն ի ջրհեղեղէն ։ նախ քաղաք եւ տեղի վաճառու ի գիւտս պիտոյիցն եւ ապա զաշտարակն հաստահիմն լայնամիջոց սերտաշէն աստիճանաձեւ ելանելիւք փորափողոց լոյսանցոյց պատուհանաւք ընդ լեռնառեւ բարձրութիւնն երկայն ճանապարհաւք ելիւք եւ իջիւք խորովեալ հրով աղիւսիւք եւ կշայիւք ծեփովք թեթեւ ի բարձրութիւն ։ Սկսեալ ի սկիզբն ծննդեանն Ռագաւու մինչեւ ցԽ ամն ոչ դադարեալք զամառն եւ զձմեռն վասն բարեխառնութեան տեղւոյն մինչեւ հասուց ին յործուտ եւ ի Մղձկութ աւդն որպէս եւ ասեն ուր ոչ կարեն ընթանալ թռչունք զի այրին թեւաթափեալք եւ անկանին յերկիր։ Տասնամսեան ճանապարհ որպես ասեն ընդ ելանելն եւ ընդ իջանելն ։ Եւ իշխանք նոցա Բէլն եւ Լամսուրն եւ Հայկն ։ Եւ Բէլն որսայր նոցա որս որք անխոնջ եւ անվաստակ արք եւ կանայք ։ Եւ ոչ ոք ասէր ցընգերն թէ Շատ գործեցի այլ թե Դու շատ գործեցեր։ Ոմանք ասեն թե սալք ոսկւոյ եւ արծաթոյ ի հիմանէն մինչեւ զաւարտն դնեին շուրջանակի ընդ միջոցս աղիւսոյն պահելով զոր աստի անդի դնեին պատելով զոսկին ի պահել զորմն անխախուտ եւ լինել գանձ որդւոց իւրեանց։ Եւ էջ Տէր ի տեսանել զքաղաքն եւ զաշտարակն զոր որդիքն մարդկանն շինեցին ։ Անբաւանդակ բնութիւնն եւ ամենակալն ուստի իջանէր եթե ոչ ի գութ ողորմութեան յորժամ իրաւունքն հարկանել խնդրէ եւ կորուսանել զքաղաքն եւ զաշտարակն զոր եւ կաւեղէնքն ի կաւու շինեին ամրոցս յերեսաց Տեառն որ ասաց Հող եիր եւ ի հող դարձցիս որում եւ չէր արժան կաւուն ընդդէմ դառնալ բրտին ։ Եւ ասէ Տէր Ահա ազգ մի եւ լեզու մի եւ զայդ սկսան գործել ։ Եւ արդ ոչ ինչ լինիցի դոցայ պակաս առնել զինչ եւ կամին ի սէր ազգակցական եւ ի մի լեզու խաւսակցութեան ասէ կապեցի զդոսա ի մի զաւրաւոր յաստուածապաշտութեան դոքա ի հակառակն ի չարն զաւրանան եւ չթողուն ինչ պակաս ։ Եկայք իջցուք եւ խառնակեսցուք զլեզուս դոցա ։ Արդ ընդ Որդի եւ ընդ Հոգի է բանս որովք արար զմարդն ազգ մի եւ լեզու մի ։ Խառնակելն ոչ թ ե շփոթել է զնոսա այլ զի եւ խառն գտանըւի յազգացդ բառ եւ բան եւ անուն։ Ուստի եւ գեղեցկաբանութիւն եղեւ ի մի խոշոր լեզուէն փափուկ հելենն սաստիկ Հռոմայեցին սպառնական հոնին աղաչական ասորին պերճական պարսիկն գեղեցկազարդ ալանն ծաղրական գութն տափախաւս խաւարաձայն եգիպտացին ճըճուողական հնդիկն համեղական հայն որ կարէ զամենն յինքն ամփոփել ։ Եւ որպէս գոյն առ գունով պայծառանայ եւ դէմք ի դիմաց եւ հասակ առ հասակ եւ արուեստ առ արուեստ եւ գործ առ գործ նոյնպէս եւ լեզու առ լեզուաւ գեղեցկանայ պիտանացու առ ստուգաբանութիւն եւ որ կարի խաղտաղուր լեզուն է յաւգուտ գտանի ։ Եւ այս է գործ Աստուծոյ ի պատուհասն խառնել բազում բարութիւնս զայսմանէ ասաց Մովսէս Կացոյց սահմանս հեթանոսաց ազգաց եւ բաժանեաց բարձրեալն զազգս ամենայն ըստ թուոյ հրեշտակաց Աստուծոյ զի որպէս առ Սեթաւ եւ Ենովսաւ կոչեցան որդիք Աստուծոյ եւ աստ հրեշտակք Աստուծոյ մարդիք պատգամաւորք Աստուծոյ իմաստութե ան եւ յոլովապատիկ իմաստութեանն սահման ոչ փորելով փոս ոչ թաղելով քարինս կամ արկանելով պարիսպս զի այսոքիկ դիւրափոփոխք եւ անհաստատք են իսկ զայս եւ ոչ թագաւորք ամենայն երկրի կարեն փոփոխել բայց միայն Աստուած որ եդ զսա յորժամ ի լեզուս հրշտակաց խաւսիցիմք ամենեքեան եւ ոչ որպէս ասեն յԱդամայն։ Իսկ թե որ էր լեզուն որ բաժանեցան ի նմանէ այլքն քաղդեացին է որ մնաց առ եբեր որպէս եւ արդ գտանին առ նոսա անուանք նահապետացն Ադամ Սէթ Ենովս որ մերձ է առ ասորին եւ ոչ հեռի։ Ողորմեցաւ Աստուած զուր վաստակելոցն եւ ոչ տայր նոցա քակել զի մի կրկին աշխատ արասցէ զնոսա այլ գործ դներ հողմոյ եւ բեկոտեալ ցրուէր զշինուածսն ոչ փլուցաներ ի վերայ շինողացն ի կորուստ նոցա թեպէտ ասեն զԲէլ յայնմանէ մեռեալ ոչ այլ յետ այնորիկ ի Հայկա որդւոյ Թորգոմայ ։ Քանզի տկարաց իւրոց ձեռագործաց մարդկան որք տխմարութեամբ առ Աստուած դիմեալ երթային խնայաւղ եղեալ զանճառելի հոտ դրախտին առեալ արկանէր զեւթանասուն եւ երկու զիւրեանց տանուտէրաւքն եւ զնոցին ազգակցաւքն։ Զի հանդէպ դրախտին կայր ասեն գլուխ աշտարակին ։ Այլ եւ ինքն Աստուած անդ եկեալ գործէր դրախտ զվայրն եւ տայր տեսանել նոցա յիմանալի տեսութիւնս եւ լսել լուր իմանալի եւ առնուլ հոտ իմանալի ։ Եւ այնպէս մոռացան զառաջինն ։ Եւ յանկարծակի որպէս ի քնոյ զարթուցեալք ոչ լսեին զիրերաց եւ իմաստնացեալ ծանեան զզաւրութիւնն Աստուծոյ անյաղթս ։ Եւ որ կամէին անդ զտեղի առնուլ ամրոցաւն ոչ ետ թոյլ Աստուած որ ասաց Աճեցէք եւ բազմացարուք եւ լցէք զերկիր ըստ որում ցրուեաց զնոսա իւրաւք աւրհնութեամբք ընդ ամենայն երկիր։ Եւ դարձեալ բուռն հարկանէ զՍեմայ եւ դնէ ոճ ազգահամարի ըստ կարգի ասելով Սէմ որդի հարիւր ամենի ծնաւ զԱրբաքսաթ թողլով զծնունդս ի Ղելումայ եւ զԱսուրայ ։ Զի ոչ կամի հապաղեալ զմիտս մարդկան ի ցնորս բազմութեան ազգաց եւ ազանց միայն հարկաւորին հոգացեալ ազգի որ բերել զուշս մարդկան քրիստոսական խորհրդոյն մերձ կացուցանէր որ պատճառն է ամենայն գրոց եւ պատմութեանց։ Արփաքսադ ծնաւ զՍաղա նա զԵբեր նա զՓաղէկ նա զՌագաւա նա զՍերուք նա զնաքովր նա զԹարա եւ Թարա զԱբրաամ եւ զՆաքովր եւ զԱռան ։ Երեք որդւոցն Նոյի ազգն մետասան է մինչեւ զԱբրամ եւ ցԱրամ եւ ցՆինոս։ Քանզի Յաբեթ ծնաւ զԳամիր նայ զԹիրաս նա զԹորգոմ նա զՀայկն նա զԱրմանեակն նա զԱրմայիս նա զԱմասիա նա զԳեղամ նա զՀարմա նա զԱրամ յորոյ անուն ամենայն ազգք զմեզ կոչեն։ Նոյնպէս Քամ Քուշ Մեստրիմ Նեբրովթ Բաբ Անեբիս Արբէլ Նինոս Նինուաս քսան եւ մի յԱդամայ երիս եւթներեակս խորհրդոյ մեծագունի յաւելուած երրորդական Աստուածութեանն նշանակիչ որ եւ մանաւանդ առ Աբրաամ ծանուցաւ ։ Եւ մեռաւ Առան առաջի հաւր իւրոյ ։ Յայտ է զի չէր լեալ յայս կոյս ջրոյն որդւոյ մեռանել առաջի հաւր իւրոյ ։ Պատճառ ասեն թէ իմացաւ զծնունդս ջորոյ։ Եւ առին իւրեանց կանայս Նաքովր եւ Աբրաամ ։ Անուն կնոջն Աբրաամու Սարա եւ Նաքովրա Մեղքա դուստր Աոանայ հաւր Մեղքա եւ հաւր Յեսքայ ։ Յեսքայ զՍարա ասեն վասն գեղեցկութեանն եւ երկոքին դստերք։
Բարի խորհուրդ յԱստուծոյ ազդեալ Թարայի գայ ի Միջագետս եւ բնակէ ի Խառան ի Քաղդէացոց աշխարհին
Եւ ասէ Աստուած զԱբրաամ Ել յերկրէ քումմէ եւ յազգէ քումմէ Եւ ունկնդ իր եղեալ գնաց եւ էր ՀԵ ամաց։ Յորում տեղւոջ երեւեալ Աստուածոյ ասէ զաւակի քում տաց զերկիրս զայս երկու խոստմունք եւ ի տեղւոջս իշխանութիւն երկրին եւ զաւակին խոստումն որ տալոց էր նմա ի ժամանակին զոր իմացեալ Աբրաամու եթե զերկիրս զայս տայ չառնէ անմասն եւ վասն յերկնից։ Եւ շինէ սեղան ոչ այլում որ սովոր էին յերկրին ըստ կարծեաց սնոտեաց այլ այնմ որ երեւեցաւ նմա եւ կոչեաց յանուն Տեառն զի որ զերկիրն նմա ետ դարձեալ նուիրեաց զնա Աստուծոյ տուողին։ Եւ ոչ ասէ թէ մատոյց պատարագ յայտ առնելով զանկարաւտն բնութիւն սակայն լինի ինքն քահանա եւ զբովանդակ տունն մատուցանէ նուերի նմա եւ անդի ելեալ բնակէ յանապատի որ կոչի սուր եւ յաւտար երկրի համարձակապէս եւ թագաւորաբար կեայ հարկանելով խորանս եւ շինուածս ոչ շինէ զանհաստատութիւն աստեացս ցուցանելով ։ Եւ լինի սով փորձութեան առ նա ի վերայ երկրի եւ ոչ յերկինս ուր եւ հաստատեալ էր զյոյսն իւր։ Գնա ի յԵգիպտոս եւ ոչ ի Միջագետս զի ա կն ունի փութով դարձի։ Եւ դնէ ուխտ ընդ կնոջն քոյր ասել զինքն զի աւտարատեացք եւ հիւրամերժք էին եգիպտացիքն եւ զելս իրացն յԱստուած ապսպրէ
Ետես Ղովտ զամենայն կողմանսն Յորդանանու զի յուռթի էր քանզի գետն Յորդանանու վերոյ կայ Բասանու եւ յոլով աղբիւրք բըղխէն աւգնութիւն տալով ընդարձակ դաշտին ի ծովէն Տիբերայ մինչեւ ի ծովն աղի Սոդոմայ զամառն եւ զձմեռ ն լի կալով ի բերոյ զոր իբրեւ զդրախտն Աստուծոյ վկայէ գիրք ուստի յայտ է թե զդրախտն ոչ ժառանգեցաք վասն մարմնասէր բարուց եւ ոչ սոդովմաեցիքն ժառանգեն զնա։ Անցանէ եւ ընդ Եգիպտոս նոյն անցք աղետից ի յանդիմանութիւն մեզ զի զանցաւորս ընտրեմք քան զանանցականն։ Ղովտ բնակեցաւ ի Սոդոմ իբրեւ զգառն անմեղ ի մէջ գայլոց եւ իբրեւ զմանուկ տղա յորջս թունաւոր վիշապաց։ Բնակեաց Ղովտ ի Սոդոմ զի առաւել եւս պատժեսցին բարի աւրինակաւն ոչ աւգտեալք։
Եւ Մելքիսեդեկ թագաւոր Սաղիմայ եհան հաց եւ գինի քանզի քահանայ էր Աստուծոյ բարձրելոյ եւ աւրհնեաց զԱբրաամ ։ Հաց եւ գինի որք են ծնունդք երկրի եւ սնունդք երկնից որ գտաւ առ Մեղքիսեդեկ նուիրեալ Աստուծոյ եւ ոչ մատուցեալ ։ Բարիոք ասացաւ յետոյ ողորմութիւն եւ ճշմարտութիւն պատահեսցին արդարութիւն եւ խաղաղութիւն համբուրեսցին ։ Մեղքի թագաւոր Սեդեկն արդարութեանս Սաղիմ խաղաղութիւն ։ Արքայն արքայորդւոյն նման արդարն երկնաւոր արդարութեանն ։ Սաղիմն նման վերին խաղաղութեանն ներքո սորա բուսաւ ճշմարտութիւնն ։ Աբրաամ Տէր տայ զքաղցրութիւն իւր զինչ քաղցր քան զկեանս որ ի ձեռն հացին եւ բաժակին տայ Տէրն հաւատացելոց իւրոց ։ Եւ երկիր մեր տացէ զպտուղ իւր ։ Աբրաամ տասանորդս ետ ընկալեալ զսերմն զաւրհնութիւնն ։ Եւ զհացն եւ զգինին զորդւոյն Աստուծոյ մեծի Քահանայապետին զպարգեւսն առեալ տան պտուղ հաւատացեալք գործս սուրբս տասնաւորս վասն զի Մելքիսեդեկ ինքնին մատոյց զհացն քաղցելոց եւ զբաժակն ծարաւելոց զաւրինակն Տեառն որ ոչ հրշտակիւ եւ ոչ մարգարէիւ ոչ առաքելով եւ ոչ մարտիրոսաւ ոչ սերոբեիւ եւ ոչ քերոբեիւ այլ ինքն ետ զիւր հացն եւ զիւր զգինին զմարմին զիւր եւ զարիւնն սովեալ եւ ծարաւեալ ազգիս մերոյ ։ Եւ որ ոք առնու զնա մի առցէ ի Սոդոմա ընչիցն զմեղաւորացն անթլփատիցն եւ ի զոհական դիւացն ։ Բայց զի մի զրկեսցէ զվաստակաւորսն ի վարձուց ասէ առցէն Մամբրէ Եսքող եւ Աւնան զվարձս իւրեանց զի որ հատանէ ասէ զվարձս վարձկանի ընդ արիւնահանս դատեսցի եւ համարեսցի իսկ ինքն հրաժարեաց ի սակաւ ընչիցն եւ մեծացաւ քան զամենայն թագաւորս երկրի զի յԱստուծոյ եւ ոչ ի մարդոյ սիրեաց մեծանալ։ Վասն որոյ երեւի նմա տէր եւ ասէ Մի երկնչիր այսինքն մի  իբրեւ զծառայ անհամարձակ կացցես այլ իբրեւ զսիրելի խնդրեա դու զոր ինչ կամիս վասն որոյ եւ վստահացեալ ասէ որովհետեւ ինձ ոչ ետուր զաւակ որով ընդոծինն իմ այսուհետեւ ժառանգէ զիս ։ Խնդիր է այս սակայն պատկառանաւք եւ Պատճառաւոր եւ լինի առ նա ձայն վաղվաղակի ոչ ասէ այլ որդին քո ։ Արդ Աստուծոյ չգոյն իբրեւ զգոյ է եւ ի դէպ ժամանակի երեւի ։ Եւ հանեալ զնա արտաքս ասէ Հայեաց աչաւք քոյ յաստեղս երկնից ։ Որ մանաւանդ հաւատոյ որդիքն աստեղացան բազմութիւն քրիստոնեից։ Եւ զաւրացեալ ի բանից աստի եւ քան զհրեշտակաց համարձակութիւն եւս առաւել եւս առեալ ասէ Տէր Տէր իւ գիտացից եթե ժառանգեսցէ զդա ։ Նախ հաւատաց եւ ապա արդարացաւ զի շինուած առանց հիման ոչ լինի եւ ոչ գործք առանց հաւատոյ կարող են արդարացուցանել յաւրինակ բազմութեան հաւատացելոց հեթանոսաց որք հաւատով հանդիսացան եւ համարեցաւ նոցա յարդարութիւն ։ Եւ եղեն որդիք Աբրաամու չմնաց յԱբրաամ երկմտութեան կարծիս սակայն նշան ինչ յայտնի հայցէ թե զիարդ ժառանգեն բազմութիւն որդւոցն զերկիրն զայն ։ Երկիրս լի է բնակչաւքս քանանացւոցն իմ զաւակքն ծածկէ զնոսա առաւել բազմութեամբ կամ մարդամահ անկանիցին եւ սատակեսցին սոքայ կամ երկիր բացցէ զբերան իւր եւ կլանէ զսոսայ կամ թշնամիք գան գերեն զսոսա կամ ինքեանք ընդ իրեարս գրգռեալ սատակեսցեն զիրեարս եթե հնազանդ եին մեզ եթե փեսայանան սոցա կամ այլուր աճեն եւ գան ժառանգել զսոսա կամ գտանէ զաւակ իմ ողորմութիւն յաչս սոցա եւ մեծացուցանեն զիմսն զայս կամի ուսուցանել եւ քան թե իւր յաւէտ որդւոցն խնդրէ իմանալ եւ զգաստանալ եւ փութալ ի կատարումն։ Եւ ասէ ցնա առ ինձ երինջ երեմեան եւ ք աւշ երեմեան եւ խոյ երեմեան եւ տատրակ եւ աղաւնի ։ Եւ առ զամենայն եւ յաւշեայ եւ եդ զնոսա ընդ դէմ միմեանց ։ Եւ զթռչունսն ոչ յաւշեաց ։ Եւ իջանեին թռչունքն ի վերայ անդամաթուոցն եւ նստէր առ նոքաւք Աբրաամ ։ Եւ մաւտ ընդ մուտս արեւոյն թմբրութիւն անկաւ ի վերայ եւ ահա ահխաւարի հասանէր ։ Եւ ասացաւ առ Աբրաամ Գիտասջիր զի պանդուխտ լիցի զաւակ քո յերկիր որ ոչ իւր իցէ եւ ծառայեցուսցեն զնա եւ չարչարեսցեն զնա ամս չորեքհարիւր ։ Բայց զազգսն դատեաց ասէ Տէր ։ Նոյ մատոյց պատարագ առեալ յԱստուծոյ զպարգեւսն ։ Աբրաամուն մեծ է քան զնմայն զի չեւ է առեալ բայց ցանկա որում հաւատացն մտաւք տեսանել աչաւք ։ Յերիս տեղիս սեղան շինեաց եւ պատարագ ոչ մատոյց բայց միայն զինքն իսկ աստ սեղան ոչ շինեաց զատական այլ զամենայն աշխարհ սեղան առնէ Աստուծոյ ։ Առ ինձ ասէ դու առ Յիմոցն եւ ինձ առ եւ զիմն եւ եւ ինձ նուիրեաց երինջ ընդ հողոյ այծ ընդ ջրոյ խոյ ընդ աւդոյ աղաւնի ընդ հրոյ տատրակ ընդ վերի ն աշխարհին ։ Եւ Երեմեան զի եզակի բնութեանն եւ եռանձնեայ Աստուածութեանն ընծայէ որ իւրաքանչիւր ոք ի դոցանէ յերիս բաժանի ըստ Փիլոնի ասիցն։ Եւ զի զկնի երեք ծննդոցն դառնալոց էին որդիքն եւ թագաւորք եւ քահանայք եւ մարգարէք էին ։ Եւ զյաւշելն ոմանք ընդ չորս ասեն կտրել ըստ ոտից բայց Փիլոն ընդ երկուս հատանել ասէ եւ Գիրն այսմ վկայէ թէ յաւշեաց զնոսա ընդ մէջ որ ընդ երկուս նշանակէ եւ այս է հաւանելի քան զչորրեակն ։ Եւ զթռչունսն ոչ յաւշեաց ։ Զի վերինն ոչ տեսաւ եւ ոչ քննեցաւ այլ եւ ոչ պղծեցաւ ի զոհից ճենճերս այլ գոյքս պղծեցաւ միովն Ադամաւ եւ սրբեցաւ եւ նուիրեցաւ միովս Աբրաամաւ եւ հայր եղեւ մասանց արարածոցս ։ Հայր ազգաց բազմաց արարից ասէ ։ Եւ թռչունք իջեալ ի յաւշուածսն եւ Աբրաամ քշէր զի պատերազմ տալոց էին թշնամիքն ընդ որդիսն ի պատճառս արդարոյն փրկուին ։ Եւ հուր զի իջանէր եւ բոցք հատանէին նշանակէր թէ պակասէին արդարքն վերին աւգնականութիւնն ոչ պակասէ ։ Եւ զի թռչունք եւ ոչ գազանք յարձակէին յայտնէ զի յերկնից անկեալքն հակառակին պատարագին գոյիցս։ Այլ որ մատուցանաւղն է ոչ միայն մատուցանէ այլ եւ պահէ ի խանգարչէն ։ Զի գիտաց Աբրաամ թէ հաշտեցաւ Աստուած ընդ բոլոր աշխարհս եւ զաւակ բազում լինի նմա սակայն աւգնականութեանն պէտս ունին ի չարասէր թշնամոյն ։ Իսկ զինչ է փոխանակ ուրախութեանն ասելն Ահ խաւարին անկաւ ի վերայ նորա ։ Տեսակ է այս մարգարէութեան զի զգալի աշխարհէս ի բաց կան զգայարանքն եւ միտքն զիմանալիսն չկար է լիով ըմբռնել պակնու յահէն եւ ոչ գիտէ յոր դիմէ կողմն մինչեւ գայ նմա ձայն յաւգնութիւն ի Տեառնէ ։ Որպէս եւ եկն առ Աբրաամ ասէ գիտելով գիտասջիր ասէ այսինքն աներկմիտ հաւատայ։ Յետ չորից ամաց որթ խաղող բերէ եւ տու նկք զկարապետս մրգոց պտղոց Կշռեաց ընդ չորիցն զչորեքհարոյր ամն զի եւ նոքա տունկք երկնաւորք եին եւ մրգաբերք բազում ստացուածովք դարձցին ասէ որպէս եւ յայտ է ի կազմութենէ խորանին ստացուածք նոցա իբր մրգաւք դարձեալ անդրէն որպէս ասացաւ ի չորրորդում ազգին ասէ դարձին այսրէն եւ զի ոչ թողուն եգիպտացիքն դիւրաւ ։ Եւ զազգն որում ծառայեսցեն դատեայց ես ասէ Տէր յայտ է դատաստանաւ եւ ոչ զաւրութեամբ։ Եւ ի չորրորդ ազգին դարձցին յորմէ յետէ մ տին յԵգիպտոս ։ Ասէ եւ են չորրորդ ազգ ։ Յեսու եւ Քաղէբ եւ տղայքն լինին ինն եւ տեասն ամեայք համաւրէն հինգերորդք եին զի մինչեւ ի տասն եւ ինն չառնու համար այլ զքսանն ։ Եւ դու երթիցես առ հարս քո խաղաղութեամբ ։ Հոգւով յառաջին արդարսն եւ ի հրեշտակսն որք խնամածուք են քեզ եւ մարմնով ի տարերս ։ Խաղաղութեամբ ասէ որ է հոգւոյ առ մարմին եւ մտաց առ Աստուած սնեալ ի բարի յայտնէ զաճումն առաքինութեանն մինչ կատարի բարիոքն միաւոր եւ անխառն բարին։ Վասն զի չեւ եւս են լցեալ մեղք ամուրհացոցն ։ Զի գիտէր թե յաւելուն մեղս ի վերայ մեղաց ։ Ներեալ էր նոցա մինչեւ Յեաւթն ազգն եւ այլ եւս ներէ նոցա ասէ ոչ թէ չէին լցեալ մեղք նոցա այլ ցուցանէ թե որքան ներէ ։ Նոյն ողորմածն հատուցանեմ ասէ զմեղս հարց յորդիս յերիս եւ ի չորս ազգս որ լինի եաւթն եւ կամ յորժամ հայրն եւ որդին եւ թոռին եւ թոռին որդին միով կամաւք եւ գործովք ի չարն լինին ջնջին յԱստուծոյ իրաւամբքն։
Քանզի չեւ եւս լցեալ եին մեղք ամորհացոցն այլ ժառանգիչք երկրին չեին բազմացեալ ։ Իսկ ընդ մուտս արեւուն բոցք հատանեին եւ ահայ հնոց ծխեալ եւ ճառագայթք հրոյ անցանեին ընդ մէջ անդամաթուին յաւշուածոյն ։ Ծխեալ հնոցն զնեղութիւն որդւոցն յայտ առնէ ։ Իսկ ճառագայթն եւ հուրն ինքն Տէրն է որ ի սէր բարեկամի իւրոյ անձնանայ եւ տեսանի աչաց եւ ուտէ զճաշն տեսական ։ Եւ յայտ անտի է զի ոչ ձիթով վառի եւ ոչ փայտիւ բորբոքի եւ ոչ աւդով լուցանի առանց բերանոյ ուտէ առանց որովայնի ժողովէ եւ հատուած եւ կամ յաւելուած ի տեղւոջն ոչ մնա զի թե նիւթականս հուր անպիղծ թագաւոր ասի եւ զերկուն մի բնութիւն առնէ եւ մի լինի արքան աննիւթականն հուր եւ իմանալի որ բազում մասամբք եւ յոլով աւրինակաւք ձեւանայ ի յաւդ եւ ի ջուր եւ ի հուր ի թանձրութիւն հողոյ եւ ինքն չէ յայսմանէ եւ ոչ աւտար է ի սոցանէ ։ Նա ընկալաւ զպատարագն Աբրաամու հրով եւ այս է պատճառ լինելոյ որդւոց նորա յերկրին եգիպտացւոց եւ ոչ որպէս ոմա նք յանդգնին եթե թերահաւատեաց Աբրաամ յասելն Տէր Տէր զինչ տացես ինձ զի ահա ես մեռանեմ անորդի եւ Եղիազար ընդոծին իմ նա ժառանգէ զիս
Եւ ոչ եւս կոչեսցի այսուհետեւ անուն քո Աբրամ այլ Աբրաամ կոչեսցի անուն քո։ Արդ յորժամ Իսմայէլ ծնաւ հայր եղեւ երկրաւորաց եւ յորժամ Իսահակ ծնանի հայր լինի երկնաւորաց աստեղաց ։ Եւ զիարդ լինի մարդ հայր երկնաւորաց եւ երկրաւորաց եթե ոչ այն որ խաւսի ընդ Աբրաամու լինի մարդ ի զարմիցն Աբրաամու։ Վասն որոյ Աբրաամն հայր վերահայեաց որ յաստեղս հայէր աստի ի վեր եւ իշխեաց աստեացս լսելով ձայնին Աստուծոյ։
Այլ գիտել պարտ է թե մարդ պատուական բանիւ է եւ նովաւ տիրէ ծովու եւ ցամաքի։ Եւ բանի պարբեկութիւնք Է են Է գիր որ ձայնանան եւ բանանան։ Զի գործիք են բանի գիծքն որ եւ ի մեր լեզուս ԼԶ լինի։ Եւ ամենայն տառից առաջին եւ հայր այբն է եւ առաջին ձայնաւոր եւ սկիզբն բոլորից թուոց։ Եւ ընդ ամենայնի միաբանի ընդ պարզին պարզանա եւ ընդ թաւին թաւանա եւ ընդ սոսկին սոսկանա։ Եւ խառնելովն ընդ ամենայնի ամենայն լինի եւ մնա անխառն։ Մատամբ գրչի մտէ ի բառ եւ առանց բարբառի խաւսի ձեւանայ եւ տեսանի աչաց ձայնիւ հնչէ ի լսելիս եւ մտաց ուսուցանէ իմաստութիւն թուէ զինչս մեծատանց եւ չտա ծառայից գողանալ արբանեակ թագաւորաց եւ մեկնիչ խորհրդոց առանց ոտից ընթանա առանց թեւոց թռչի գործէ առանց ձեռին եւ խաւսի առանց լեզուի։ Նովաւ կոչեմք զԱստուած նովաւ մխիթարիմք արքայութեան յուսով նովաւ երկնչիմք ի դատաստանացն Աստուծոյ չիք քան զսա մեծ պարգեւ Աստուծոյ ի կենցաղս յայս։ Հարցին ցոմն թէ զինչ երեւի քեզ ընտիր ամենայն բարութեանցն Աստուծոյ եւ նա ասաց իմաստութիւնն։ Քանզի ամենայն ինչ հակառակ ունի մեծութիւն զաղքատութիւն կեանք զմահ առողջութիւն զհիւանդութիւն իսկ իմաստութեանն չկա հակառակ։ Եթե մեծանա մատակարար լինի եթե աղքատանա յԱստուած մերձենա եթե առողջ է գոհանայ եթե հիւանդանա զԱստուած փառաւորէ եթէ կեայ յաւելու յարդարութեանն թե մեռանի եւ անխեղճ գնայ յաշխարհէս։ Եւ զի այբն է մայր իմաստութեան վասն որոյ եւ զայբն սկիզբն եդեալ զայլ բարիսն զհետ բերէ։ Աճեցուցից ասէ զքեզ եւ թագաւորք ի քէն ելցէն ։ Թագաւորաց հայր ասէ լիցիս դու Դաւթեանց եւ Սողոմոնեանց եւ Արշակունեանց եւ Իսմայէլեանց եւ գլուխ եւս ապա երկնաւոր թագաւորին։ Բայց դու զուխտ իմ պահեա։ Թլփատեսցի ձեր ամենայն արու ութաւրեայ եւ ընդոծին եւ արծաթագին։ Եւ որ ոչ թլպատեսցի ութաւրեա սատակեսցի յազգէ իւրմէ ։ Ոչ թե ըստ բարի իւրոյ կամացն դնէ զթլպատութեանն զուխտն քանզի թե այնպէս էր չէր հաճեալ ընդ առաջին յարդարսն որք եւ անթլփատք գնացին առ Տէր եւ ոչ ընդ Աբրաամու նախ քան զթլփատութիւնն այլ զի յԵգիպտոս գնալոց էին ուր թլփատէին էգք եւ արուք ի երկոտասան ամին։ Առանձնական եւ որիշ կամի լինել սոցայ ի նոցանէ զի մի այնու վարեալ սովորութեամբ եւ ի կռապաշտութիւնն նոցա անկանիցին։ Վասն այսորիկ յարուսն միայն եւ յութաւրեայ մանկունսն դնէ զնշանն նշան կոչէ եւ ոչ փառք եւ պատիւ ։
Իբրեւ ետես ասէ ընթացաւ ընդ առաջ նոցա իբրեւ երից ուղեւորաց եւ երկիր եպագ ի վերայ երեսաց որպէս սովոր էր Աստուծոյ։ Վասն որոյ եւ խաւսի իբրեւ ընդ միոյ Տէր եթե գտի շնորհս առաջի քո մի զանց առներ ի ծառայէ քո եթե զոր խնդրեի կարաւտիւ զշնորհսն տեսանել զԱստուած գտի ապա մի զանց առներ ։ Այլ առցի սակաւ մի ջուր թե յումէ ոչ իշխէ։ Եւ լուասցեն զոտս ձեր եւ զոյքն ոչ ասէ պատկառանաւք զի եթե Տէրն է ոչ պիտի նմա ջուր եւ թուի թէ հարցանելով է բանս սակաւ առցի։ Եւ լուասցէն զոտս ձեր եւ զովասջիք ընդ ծառովս համարձակիմք ասէ իշխեմք վստահանամք ։ Եւ զո առնէք արժանի սպասաւորելոյ ձեզ զի թե զայն յանձ առնուցուն ապա եւ յայլսն ինչ համարձակեսցին թէ Աստուած է ասէ մարդակերպեալ եկն առ իս ոտիւք եւ երկիրս պատուանդան է ոտից նորա։ Այնպիսոյ ոտից ջուր արժան է տալ։ Ագարակն Մամբրէի արքայանիստ եղեւ եւ ծառն կաղնի առաւել քան զդրախտն ադենայ զի անդ է Տէրն արարածոց որում չիշխէ ասել թե նստէք եւ կամ կերայք զի մի հրամայող իցէ մինչ առնու համարձակութիւն յասելն Այսպէս արայ որպէս ասացերդ յանդիմանելով զայնոցիկ որ այլազգ ինչ ասեն եւ այլազգ առնեն։ Եւ զի այր ծեր էր Աբրաամ մոռացաւ զծերութիւնն եւ զտկարութիւնն յանդեան ընթացաւ Աբրաամ եւ եբեր որթ մատաղ զի ասէր թե մարդիք են հիւրընկալ եղէց եթե Աստուած է եւ ոչ գարշեցաւ ձեւանալ մարդ վասն իմ որ հոտոտեցաւ ի պատարագն Նոյի եւ զիմ պատարագն եկեր հրով ուտէ եւ զորթն իմ։ Որթն առնու ոչ խոտակեր այլ կաթնակեր ներքոյ եւ արտաքոյ գեղեցիկ յաւրինակ Տեառն մեծի պատարագին։ Եւ Սարայի ասէր Փութայ թրեա ոչ ծառայի եւ ոչ աղախնոյ հրամայէր Արա նկանակս որ է բաղարջս։ Եւ ընդէր բաղարջս զի գիտէր հոգւովն թե աւրէնս դնելոց էր որդւոց նորա չուտել խմորուն։ Եւ Տէրն աւանդէր զմարմինն իւր զանապական ։ Եւ երիս զի երիս ետես իմացաւ զերրորդական խորհուրդն որում պատարագս մատուցանէր։ Ըստ թուոյն երեք են առաջինն չէ ծնեալ յումեքէ երկրորդն ծնունդ է առաջնոյն երրորդն ոչ երկրորդին այլ առաջնոյն է ելումն եւ բխումն իբրեւ արմատ եւ ծառ եւ պտուղ։ Եւ թե ասիցէս թէ պտուղն յետոյ երեւեցաւ քեզ երեւեցաւ յետոյ այլ նախ ի յարմատն կայր եւ կամ գունդն երկնի եւ տապն եւ լոյսն ։ Արա ասէ նկանակս եւ այն եւս բոլոր է եւ ոչ ունի սկիզբն եւ ոչ կատարած ոչ երկայնութիւն ոչ եւ լայնութիւն եւ ոչ բարձրութիւն այլ միականութիւն եւ հաւասարութիւն։ Նաշիհ եւ կոգի որ է կարագ եւ կաթն մատուցանէ երիցն եւ դնէ առաջի եւ ուտեն անմարմինք գոլով եւ հրեղէնք ծախեցին։ Եւ ապա առ սակաւ մի ծանաւթութիւն տա մինն խաւսելով Ուր է ասէ Սարա կին քո որ զի որ անունն կնոջն գիտէ եւ զուրն եւս քաջ գիտէ այլ հարցանէ վարձս տալ վաստակոյն եւ շնորհակալութիւն սպասաւորութեանն զի որպէս Աբրաամ յանդեայն ընթացաւ եւ Սարա յամանս ալերն եւ Աբրաամու թերեւս աւգնեին ծառայքն իսկ Սարայի եւ ոչ ոք զի ոչ ետ թոյլ աղախնացն անարժան համարելով զնոսայ։ Այն որ ոչ դեղ եւ ոչ արմատ եւ ոչ դիւթող եմուտ ի խորան նորա վասն որդեծնութեան այլ Աստուծոյ մնայր ասելով Տէր փակեաց զիս նմա մնայր զի բացցէ փակողն։ Ուր է առաքինութիւն քո ուր է զաւրութիւն քո եւ լծակիցն քո։ Պատասխանի ետ Աբրաամ եւ ասէ Աւասիկ ի խորանին է եւ չգայր ի դէմս եւ Տէրն գիտէր զի յետոյ առ դրանն կայր եւ լսեր զբանս նորահրաշս։ Դարձեալ եկից առ քեզ ի ժամուս յայսմիկ ։ Յայտ արար եւ պարզեաց զի Տէրն է եւ մեծամեծս խոստանայ երկու աւետիս զիւր գալն եւ զորդին։ Եւ լուաւ Սարայ եւ ծիծաղեցաւ ։ Իբրեւ զԱբրաամ ծիծաղի խնդուցեալ չկարելով բերել զսրտին զուարճութիւնն։ Եւ Տէրն ոչ հանդիմանէ այլ եւս հաստատէ զխոստումն եւ զխնդութիւն նորա ծանուցանելով զինքն որ թեպէտ ժխտեաց յուրաստ եկաց յերկեղէն Սարա այլ ասէ Տէր ոչ այդպէս այլ ծիծաղեցար գիտելով թէ Աստուծոյ է զչոր փայտ պտղաբեր առնել։ Վասն որոյ կացի ասէ յերկարեցի զաւետիսն զի Աստուծոյ եւ ոչ բնութեան կարծիցի իրն։ Զի թե երկմտութեամբ ծիծաղեալ էր Սարայ ոչ զնմա ծաղրն դնէր անուն մանկանն Իսահակ։ Միթէ տկարասցի առ ի յԱստուծոյ ամենայն բան ։ Յիշեցուցանէ զի ասաց եւ եղեն արարածքս եւ զնորին լծորդն սքանչելիսն որով ինքն անպեղծ մնաց ի տանն փարաւոնին։ Եւ յայտ է զի ի ծնանելն Իսահակայ եկն Աստուած առ Աբրաամ եւ նորա հրամանաւն կոչեցաւ անուն մանկանն թեպէտ եւ ոչ գրեցաւ այլ եւ արդիւնանալ բանին նմա գալուստն է ։ Զի մինչ դեռ մարդաքայլ ոտիւք գնային ի տանէն Աբրաամու խնայելով ի տունն եւ հանգիստ տալով իւրն եւ տանն զի յորմէ հետէ յայտնեաց զինքն կալաւ զնոսա դողումն թեպետ եւ անուշահոտութիւն անճառելի կալաւ զԱբրաամ։ Եւ ի գնալն ոչ կարէր հրաժարել յիմանալի լուսոյն քանզի միացաւ փակեաւ ընդ տեսիլն։ Եւ երթայր յուղարկել զնոցա որպէս եւ ասացեալ իսկ է հիւրին ընդ առաջ երթ եւ ի գնալն յուղարկաւոր երթիջիր ։ Որում եւ ասէ Աստուած Միթե թաքուստ ինչ իցէ յԱբրաամէ ծառայէ իմմէ զինչ առնելոց եմ ։ Փոխանակ զի ոչ գարշեցաւ Աբրաամ լինել բարեկամ աւտարաց ոչ գարշի Աստուած գալ առ նա իբրեւ զաւտար եւ զքաղցեալ լնլով զքաղց նոցա վասն որդւոյն եւ առնել զԱբրաամ խորհրդակից։ Զի ոչ միայն ի կեանս իւր անձամբ եւ եթ զգուշանայ կամացն Աստուծոյ այլ պատուիրելով պատուիրէ որդւոց իւրոց եւ տան իւրոյ խոկալ յաստուածայինսն նմին իրի տայ նմա որդի եւ շինէ նմա տուն ասպնջական լինել Աստուծոյ եւ պատկերին իւրոյ Մարդոյ զի ածցէ Աստուած ի վերայ Աբրաամու ոչ զմասն ինչ աւետեաց խոստման այլ բոլոր բարութիւնսն յերկրի եւ յերկինս աստեն կարաւղ գոլ աւտարաց հանգիստ եւ յետ մահու հայր եւ հանգուցիչ արդարոց աստ անխտիր բարերար եւ անդ ընտրողապես արժանաւորացն միայն։ Աղաղակ ասէ Սոդոմացւոցն եւ Գոմորացւոցն եհաս առ իս եւ արդ իջեալ տեսից թե ըստ աղաղակին որ յիսն հասանէ վճարեալ իցեն ապա եթ ոչ զի գիտացից ։ Աստուած ոչ ի կարծս դատի որ քննէ զսիրտս եւ զերիկամունս այլ աւրէնս հաստատէ դատաւորաց եւ թագաւորաց նախ քննել եւ ստուգել զիրաւն Զի թագաւոր յորժամ յաթոռ նստի աթոռ նորա նման պիտի Աստուծոյն ոչ նիւթեղէնն այլ գործ դատաստանին եւ որպէս զարդարեն զաթոռն եւ նստի թագաւորն նոյնպէս որ ընդ իշխանութեամբ է նորայ զարդարեալ եղիցի իրաւամիժ։ Իսկ աղաղակն ի հրեշտակաց կամ ի տարերց կամ ի զրկելոց ըստ այնմ թե զրկեալն ի ձենջ աղաղակէ եւ բողոք հնձողացն եհաս յականջս Տեառն զաւրութեանց քան զի Աստուած ըստ իւրում մեծութեանն ունի զերկայնմտութիւնն թեպէտ գիտէ զամենայն այլ ներէ ողորմութեամբ։ Իսկ ասելն դարձուցեալ արանցն զերեսս յայտ է ի ներելոյն ի վրէժխնդրութիւն։ Եւ Աբրաամ կայր առաջի քաղցր եւ ահագին դատաւորին որ յայտնելով նմա զչարիսն Սոդոմայ շարժէր ի բարէխաւսութիւն զնա այնոցիկ զորոց ամբաստանէ մարգարէն այս է անաւրէնութիւն Սոդոմայ լիութիւն հացի եւ հղփութիւն գինւոյ ։
Զի յաւրանայր եւ ձեռն յաղքատն ոչ կարկառէր եւ որ առ մարդիք խակ է եւ առ աստուած ամբարիշտ է։ Իսկ Աբրաամ աղաչէր ոչ վասն արդարոցն այլ եւ վասն մեղաւորացն գիտելով թե արդարն ապրի առանց բարեխաւսի ։ Եւ զյիսնէ յիշէ եւ բուռն հարկանէ զազատն թուոյ որ ոչ միայն զմարդիք այլ եւ զերկիր եւ զանասունս ազատէր ըստ աւրինացն եւ զդիակիր մայրն կենսակիր առնէ։ Եւ ասէ թե իցէն յիսուն եթե քառասուն եւ հինգ եթե քառասուն եթե երեսուն եւ եթե քսան եւ եթե տասն ։ Վեցիւք բովանդակէ զխնդիրն որովք շարժի մարմինն եւ լինի ապականացու զի կարասցէ արդարն յանապականութիւն ածել զապականեալսն։ Քառասուն եւ հինգ հոգեծնութիւն անդրանկի եւ քառասուն շնչաբերութիւն արուին երեսուն ազգն եւ ի թիւ զինուորութեան տասն թիւ կատարելութեան ընդ որ չէր արժան անցանել յանկատարն։ Եւ զի ծածկէ զազգասիրութիւնն զի ոչ վասն ազգի այլ վասն բոլոր մարդկան աղաչէ զի ազգքն չորք էին եւ չորրորդն եւս պակասեաց։ Իսկ ասելն Քաւ լիցի քեզ որ դատիսդ զամենայն երկիր յայտ արար թե ամենայն երկիր լի է մեղաւք եւ ներես դու ողորմութեամբ զմինն մի կորուսանէր ստուգութեամբ։ Եւ գնաց Աբրաամ եւ Աստուած մեկնեցաւ ի տեղոջէն ։ Եւ քանզի Աստուած ի տեղոջ ոչ է այլ եւ տեղիք յԱստուած եւ ի սիրելեաց ոչ մեկնի այլ ծածկէ անեղն զինքն խնայելով յեղականսն։ Եւ եկին երկու հրեշտակքն ի Սոդոմ ։ Յորժամ բարի առնէ Աստուած ի մեջ երկուցն կացեալ երեւի իսկ զպատուհասն ի ձեռն երկուցն խնայող եւ տանջողական զաւրութիւնս առաքելով որ եւ ըստ գործոցն կոչուին բարի եւ չար։ Առաքեաց ի նոսայ տանջանս ի ձեռն հրեշտակի չարի իբրեւ սատակղն անդրանկաց եգիպտացւոցն։ Բայց ընդէր Աբրաամ չառնէր զԵղիային եւ ասէր ես միայն մնացի եւ խնդրեն զանձն իմ թերեւս զի զՄելքիսեդէկ տեսեալ էր Աբրաամ եւ զԱբեմելէք աստուածածանաւթ կարծէր զոմանս արդար գոլ յերկրի։ Իսկ Եղիա զայրացեալ վասն Բահաղու մարգարէիցն եւ չարութեան Յեզաբելի ասէր զայն։
Եւ իբրեւ այգ եղեւ ասեն ցՂովտ ։ Զամենայն գիշերս աշխատ եղեր եւ չգիտեր զոք արժանի։ Արդ արի սակաւուքդ եւ ել։ Զի ցնորեցաւ եւ ապշեցաւ կալան զձեռանէն եւ հանին չորս բայց խաւսին ընդ մինն Փութա ասեն ապրեցոյ զանձն քո։ Զի գիտէին զինչ գործելոց եին կինն եւ դստերքն։ Իսկ զի խնդրեաց Ղովտ զՍեգովր փրկել թերեւս զի Աբրաամու աղաւթքն արդիւնասցի զի սակաւամէղ էր քան զայլ քաղաքսն։ Եւ եթե գոյին տասն արդարք եւ յիշատակ պարարտութեան երկրին մնասցէ որ ութսուն եւ վեց մղոն է ամենայն երկիրն եւ հինգ թագաւոր կարէր պահել այլ ասելն Ղովտայ հրեշտակացն աւասիկ արարաք մեծարանս երեսաց քոց ոչ հրշտակացն է այս բան այլ Տեառն հրշտակաց ապրիլ Սեգովրա որ հայերէն կոչի փոքր եւ չածած։ Եւ տեղեաց Տէր Աստուած ի Տեառնէ հուր եւ ծծումբ ։ Երկնային մարմինն հուր է շրջապատ եւ ծծումբ ոչ գոյ անդ։ Այլ յորժամ Աստուած կամի անգոյն գոյանա որպէս թէ կոտորատել հրոյն զգենոյր ծծումբ եւ տեղայր անձրեւ հրալից ոչ միայն զմարդ այլ եւ զանասուն զշինուած եւ զանդաստան հրդեհէր զի մեծասցի պատուհասն թշնամեաց թագաւորին մեծի ։ Իբրեւ զչար ճճիս եւ զկատաղի գազանս ի յորջս եւ ի դադարս իւրեանց սատակելով զի որ մեղաւք նոցա էր շաղախեալ եւ պատժաւք նոցա տոչորեսցին։
Եւ Տէր յայց ել Սարայի եւ յղացաւ եւ ծնաւ որդի ։ Դարձեալ ասեն որ ելանէ յարգանդէ անդրէն ոչ դառնայ եւ որ զատչի ի ստենէ նոյնպէս նշանակ խնդութեան է եւ աւազան երկրորդ ոչ է։ Իսկ ասելն Սարայի ցԱբրաամ ի բաց հան աղախինդ եւ զորդի այս մարգարէութիւն է վասն զի լոյս ընդ խաւարի ոչ միաբանի եւ ոչ չար ընդ բարոյ զի թեպէտ որ սերմն Աբրաամու էր այլ եւ խառնուածք քանանացի է վասն որոյ հաստատէ Աստուած զիմաստս Սարայի առ Աբրաամ ասելով մի խիստ թուեսցի քեզ այլ զամենայն զոր ինչ եւ ասասցէ քեզ Սարա արասջիր զի խորհուրդ վերինն Երուսաղեմի է ազատին որ եւ զաջախնորդիսն տարագիր առնէ ի ժառանգաւորացն վասն որոյ կատարէ զասացեալն Աբրաամ։ պաշար եւ զմանուկն յուս եդեալ Հագարու տանի յանապատ զի թե չորեքտասան ամաց էր փոքր էր որ եւ ընդ եղեւնին ծառով դնէր ի ժամ ծարաւոյն մինչեւ Աստուած մխիթարեաց զմայրն ցուցեալ նմա ջրհոր ջրոյ կենդանի զի որ արար զոգին ստեղծ եւ զմարմինն եւ երկուցն ինքն է խնամածու յազգ մեծ ասէ արարից զմանուկն։ Եւ ջրհորն յետոյ կոչեցաւ երդման։ Եւ յոլովամարդ եղեւ տեղին վասն ջրոյն եւ յայնմ հետէ սիրեցին զանապատն իսմայէլականքն։ Զայս ջրհոր պեղեաց Աբրաամ ի գալն եւ ի տեսանելն զմանուկն Իսմայէլ։ Եւ ծառայքն Աբիմելեքա զրկեին զԻսմայէլ եւ զծառայքն Աբրաամու մինչ երկեաւ յԱբրաամէ Աբիմելէք։ Եւ եկին առ նա ինքն եւ մեծամեծք իւր եւ ասեն Աստուած ընդ քեզ է յամենայնի զոր ինչ եւ առնես այնու զի ետ նմա որդի ի հարիւրամենի։ Եւ Իսմայէլ աճէր առ ջրհորովն եւ բազմանայր ամենայն ինչ որ ի տան նորա։ Եւ արդ երդուիր ինձ մի մեղանչել ինձ եւ մի զաւակի իմոյ եւ մի կենաւք ասէ եւ մի յետ մահու եւ մի անուան իմոյ թե առնուցուս զանուն զթագաւորութեանս իմ զի գիտէր թե ամենայն երկիրն նմա է տուեալ ի Տեառնէ Աստուծոյ զի մեք չմեղաք քեզ դարձուցանել զկինն անարատ առ քեզ եւ ընդյարձակութեամբ շրջել յերկիրս։ Եւ զծառայիցն խակութիւնն ասէ արդ լսեցի։ եւ երդուան երկոքինն յԱստուածն ճշմարիտ զի եւ Աբիմելէք երկիւղած էր։ Եւ եւթն որոջս զատուցեալ տա Աբիմելեքայ ոչ գինս ջրհորոյն այլ վկայ թե ես փորեցի զջրհորս զի գիտասցէն եւթն դարն թե որ ի տանէն Աբրաամու մարդ եղեւ նայ յայտնեաց զջուրն խորն զանհաս իմաստութիւնն ասելով եթե ոք ծարաւի իցէ եկեսցէ առ իս եւ արբցէ։ Զի ջրհորն խոր ջուր ասի որ ոչ ամենայն ումէք ձեռնարկելի է Խորհուրդ իմ ինձ ասէ եւ իմոցն ։ Եւ տնկեաց Աբրաամ տունկս եւս ի հաստատութիւն իւր գոլ զջրհորն ի խորհուրդ հաւատացելոց որք տնկեալք եղեն ի տանն Տեառն եւ ի գործս Աստուծոյ մերոյ ջրով աւազանին ոռոգեալք։ Եւ կարդաց անդ Աբրաամ զանուն Տեառն Աստուծոյ յաւիտենականի որպէս թէ ասել մեք մահկանացու գոլով անցանեմք իսկ դու յաւիտենական խնամածու լեր առ ջրհորովս այսմիկ որդւոց իմոց։ Ասեն թե դատաւոր եւ յաւիտենական Աբրաամ կոչեաց զԱստուած դատաւորի յաղաչելն վասն Սոդոմայ իսկ յաւիտենական աստ։ Իսկ Աստուած եւ արարիչ Ադամ։ Տեառն եւ Աստուծոյ Ենովս զհոլովական անուանսն։ Հաւատայր Աբրաամ թե յարուցանել կարող է Աստուած ի մեռելոց եւ լնուլ զխոստումն նորա։ Զամենայն սէր որդւոյն Աբրաամ ետ Աստուծոյ եւ Աստուած զկատարեալ սէր իւր ետ Միածին Որդւովն իւրով։ Նախ քան զայս անասունս մատոյց Աբրաամ եւ սեղան ոչ շինեաց եւ ոչ հուր մատոյց այլ ի վերուստ իջանէր հուրն իսկ աստ սեղան շինէ յաւելու ի վաստակ եւ հուր ընդ իւր ունի զի մի թերի թուեսցի։ Եւ զի երկու են Աստուած ընդունաւղ պատարագին եւ մատուցաւղն որոց լիցի պատարագն միջնորդ եւ ածէ զԱստուած ի հաշտութիւն։ Իսկ նա եթե քաջալերէ զորդին եւ եթե մարգարեանայ զոր լինելոցն էր ասէ Աստուած տեսցէ իւր ոչխար Ասեն ազդեցաւ մանկանն մահն իւր յասելն զայս բանս ընդ հաւրն ։ Եւ նա երկեաւ գուցէ փախիցէ եւ կալեալ զձեռանէն հայր այլ ոչ եթող զնա մինչեւ կապեաց զձեռս եւ զոտս եւ եդ ի սեղանն։
Եւ զի յայլ պատարագս մեծ է մատուցաւղն զի մարդ է քան եւ զպատարագն զի անասուն է։ Եւ աստ գերազանց է Աբրաամ քան զամենայն քահանայս ըստ աւրինացն զի մեծ էր որդին համարեալ նմա քան զամենայն զկեանս իւր որպէս թե ի կապելն զորդին զինքն ընդ նմին կապեր եւ զսիրտն իւր կամեր փողոտել որ չափ եւս մեծ է պարգեւն Աստուծոյ առ նոր քահանայն զի զմեծն քան զամենայն ասելի եւ իմանալի պատարագն մատուցանեն զԱստուած Աստուծոյ որ ըստ տնաւրէնութեան մատուցանի եւ ըստ Աստուածութեան ընդունի։ Այսմ պատարագիս Աբրաամու եւ հրաշտակք ցանկացան թե ունեին մարմին չարչարելի եւ ի մարդկանէ յոլովք ցանկացան եւ եղեն Աբրաամք զորդիս եւ զանձինս տալով Աստուծոյ։ Սակայն նախնի եւ նահապետ Աբրաամ է բոլորիցն զոր կոչէ Աստուած ի ձեռն հրշտակի յերկնից երկիցս անգամ։ Եւ ասէ Մի մերձեսցի ձեռն քո ի պատանեակդ թերեւս թե միանգամ կոչելն ոչ արգելոյր զձեռն նորա վասն որոյ երկիցս եւ այն տագնապաւ եւ փոյթ ընդ փոյթ կոչմամբ յորմէ ընդ ոստնոյր յահէ զի տեղին անապատ անմարդ էր եւ թե ի մարդկանէ կարծէր բնաւ ոչ լսէր։ Ի ձեռն հրշտակի ձայնէ սակայն Աստուած է ի տեղոջնէ այլ անխայէ յերեւել եւ ըմբռնել զձեռն զի մի զպատարագաւղն եւ զպատարագն կիզցէ ամենայն ուրէք է Աստուած եւ ինքն խաւսի։ Թեպէտ եւ ոչ գոյութեամբ երեւի այլ զաւրութեամբ ձայնի եւ բանի ինքն եղեւ ողբակից Ադամայ մահակից Հաբելի գործող տապանին ընդ Նոյին խանդաղատակից Աբրաամու կապեցաւ ընդ Իսահակայ։ Ինքն խնայեաց յինքն տարաժամ մեռանել եւ զծաղրն ծաղու պատճառ եւ ոչ լլալոյ եւ սգոյ պատճառ արար ։ Վասն որոյ եւ ընդ ձայնին վերակնեալ տեսանէ զխոյն որպէս թե ձայնն գառնացաւ սնաւ եւ եղեւ արու տարեւոր կատարեալ եւ մատեաւ ընդ Իսահակայ։ Սաբեկայ պրկումն թարգմանի կամ երկճղի կամ կոտրատուն որպէս ոմանք ասեն թոյլ գոլ զծառն։ Եւ ծառ կոչէ իբրեւ զեղեւինն ընդ որով ընկեցաւ մանուկն Իսմայէլ յաչս հաւրն մեռաւ Իսահակ յորժամ ձայնն եղեւ առ նա զենուլ զորդին եւ աստ յարութիւն եղեւ յերրորդումն յորժամ արձակեցաւ։ Թերեւս չարձակեաց զորդին մինչեւ չոգաւ եւ եբեր զխոյն զի մի երեւումն ինչ թուեսցի։ Այո ասէ այսինքն ճշմարիտ որ է ամէնն յԱւետարանին ։ Եւ յանձն իմ երդնում ասէ եւ այն է ճշմարիտն զի Աստուած է ճշմարտութիւն։ Աւրհնելով աւրհնեցից յերկնից եւ յերկրէ ։ Յերկնից հրշտաք վկայ եւ միջնորդ խոստմանն եւ յերկրէ արձակեալն Իսահակ։ Խոստացողն որ յայլ ի մեծ ոչ գոյր երդնուլ յանձն իւր երդուաւ զի թե զմարդկան երդումն հաստատէ յիշատակն Աստուծոյ իսկ յորժամ ինքն երդնու զինչ պարտ է ասել։ Ժառանգեսցէ զաւակ քո զքաղաքս հակառակորդաց քանանացւոց զամուրհացւոց ամոնացւոց եւ Մովբացւոց։ Տէրն զաւակն Աբրաամու եւ առաքեալքն զվերինն Երուսաղէմ ուստի անկաւ հակառակորդն։ Զբազմութիւն հեթանոսացն զոր կալեալ ունէր չարն իբրեւ զիւրն ։ Եւ աւրհնեսցին ի զաւակի քում ոչ զաւակաց իբրեւ բազմաց կարծել որ աւրինազանցեալ անիծան եւ չեղեն այլոց պատճառ աւրհնութեան այլ ի զաւակէն միաոն որ է Քրիստոս որ անդ երեւեալ Աբրաամու խոստացաւ եւ ի լրման աւուրց եղեալ մարդ ելից զաւետիսն։
Հինգ հինգ գրեալ ներքոյ եւ արտաքոյ յերկուս բնակիչս զոր տեսեալ Լաբանու ի նոյն կարծիս կաշառեալ աւրհնելով տանի զնա ի տուն իւր եւ ամենայն իրք յաջողի ուղտուցն հանգստեամբ եւ ոտիցն լուացմամբ որպէս ի տանն Աբրաամու զհիւրոցն զի չէ աւտար Ռեբեկա ի տանէն Սարաի եւ չուտէ ծառայն մինչ գիտասցէ զկատարումն գործոց այլ յոտն յառնէ եւ խաւսի նախ զաստուածսիրութիւնն Աբրաամու եւ թէ պարգեւ Աստուծոյ է Իսահակ եւ ծերածին եւ զամենայն ինչ երկրաւորս երկնաւոր ունի եւ քանզի հրեշտակաց ուղղեկից էր հրեշտակացաւ ինքն եւ զոր ինչ անէ յաջողի յորոց վերա հայեցեալ ի հարմարութիւն իրացն եկելոցն։ Ասեն ահա Ռեբեկա առաջի քո էառ եւ գնա Եւ նա Աստուծոյ երկրպագէ նախ ի նմանէ գիտելով զամենայն։ Բաթուէլ դուստր Աստուծոյ իբր ի տանէն Աբրաամու որդի Աստուծոյ երեւի։ Եւ ի տանէն Բաթուէլի Ռեբեկա դուստրն կոչեցեալ Աստուծոյ։ Մարիամ ի կարգի իգաց Նաքովր տեղի լուսոյ ուստի հալածիչն խաւարի ծնաւ Մեղքա թագաւորացն կոյսն ի տանէ Դաւթի եկին հասին եւ դիպեցան խորհուրդքն։ Ի Տեառնէ ասեն եղեւ ինչ իրքդ այդ ։ Չկարեմք ընդդէմ բարոյ ասել չար զի որ ինչ այնր Աստուծոյն ընդդէմ չար է այն զի մարդիկ բանականաւն անձամբ իսկ անձանց աւրէնք են եւ ճանաչող բարւոյ եւ չարի։ Բանա Եղիազար զգանձն երկրաւոր եւ բաշխէ ընտանեաց կուսին զի զգանձն երկնաւոր հանէ ի տանէ անտի եւ յաշխարհէ եւ տանի ի տունն Աբրաամու զորոյ զհետ գերի վարեցան ամենայն հեթանոսք խորհրդովն Մարիամու։ Հանգեաւ զգիշերն եւ զվաղիւն ասէ արձակեցէք զիս զի գնացից առ տէրն իմ զի այն է նմա հանգիստ։ Եւ ասացեալ մաւրն Կացցէ կոյսդ առ մեզ Եւ ի բաց ոստչի ծառայն Մի ասէ խափանէք զիս զի Տէր յաջողեաց զճանապարհս իմ ։ Քանզի տեսանէ զհարսն պատրաստեալ երկնաւոր առագաստին եւ փութայ զի մի կացցէ հակառակ չարն։ Եւ նոքա ասեն հարցցուք զբերան կուսին եւ ոչ զսիրտն զոր Աստուած հարցանէ։ Եւ աւրէնքս այս յազդմանէ Աստուծոյ է զի մի թուեսցի իբրեւ յակամա գերի վարեալ այլ դուստրն ազատին ի տուն ազատին իւրովի իսկ ազատութեամբն երթիցէ։ Եւ ի հարցանելն ասաց երթամ խորհուրդ երկնաւոր իմաստութեանն որ մանաւանդ ցանկայ այնոցիկ որ աւգտիլն կամին ի նմանէ։ Եւ յորժամ յուղարկեն զկոյսն ասեն զոր ինչ ոչ իմանան քոյր մեր եղիցիս ի հազարս եւ ի բիւրս արդ այսաւր հնութիւն յԱստուծոյ ազդեալ ի նոյն զաւրութենէն որ Աբրաամու ասաց թե Եղիցի զաւակ քո իբրեւ զաստեղս երկնից ։ Եւ զի աստեղք յերկինս են եւ անդ է քաղաք թշնամեացն զոր ժառանգեն աստեղանման հաւատոյ որդիքն Աբրաամու։ Ելանեն յուղտսն եւ գնան վերացեալ յերկրէ ի յիշումն արարչին զոր եւ տասն պատուիրանն յար քարոզէն։ Եւ ի մերձ գալն ազդեալ յԱստուծոյ Իսահակայ ելանէ ի դաշտ յարեւելս առ ջրովն զոր եւ եբրայեցին ասէ կալ յաղաւթս զի իցէ Աստուած ընդ նմայ որպէս ընդ հաւրն իմում ասէ եւ զի յաջողեալ եկեսցէ ծառայն եւ խնդութեամբ լցեալ յաղաւթից ծաղրն ամբարձեալ զաչսն եւ տեսեալ զի գային նմա պտուղք աղաւթիցն յայնմանէ որ զկամս երկիւղածաց իւրոց առնէ եւ աղաւթից նոցա լսէ։ Եւ Ռեբեկա տեսեալ զփեսայն հարսնանայ արկեալ զիւրեաւ զԽիլայն յաւրինակ աւազանին հանդերձի որով միանան հոգիք ընդ Աստուծոյ։ Եւ զի այլ էր տունն Սարայի որ զկնի մահուանն նորա չէր ոք մտեալ ապա մտանէ Իսահակ Ռեբեկայիւ հանդերձ եւ մխիթարի զփոխանորդ իմաստութեանն եւ զերկնաւոր առաքինութեանն գտեալ որով արդարանան տիեզերք։ Եւ զի Ադամ ասաց Թողցէ այր զհայր իւր եւ զմայր իւր եւ երթիցէ զհետ կնոջ իւրոյ ։ Եւ այս վատթարին զոր նաքա արար իսկ իրաւացին այս է զոր Ռեբեկա արար զիւրն զհայր եւ զմայր թողեալ եկն զհետ առն ի խորհուրդ սուրբ եկեղեցու զոր Պաւղոս թարգմանէ մեծ կոչելով խորհուրդ զոր ասեմ ասէ իսկ ի Քրիստոս եւ յեկեղեցի որ եթող զհայրենի սովորութիւնն եւ եկն զկնի երկնաւոր փեսային։ Իսկ Աբրաամու առնելն զԿենդուրայ որ խնգել զի յամենայն ազգս մտցէ երկնաւոր խոստումն եւ մի ոք զինքն աւտարացուսցէ յիւր փեսական Արարչէն ուստի ծնան վեց որդիք քարոզք վեցակուսի աշխարհիս յորմէ Արշակունիք եւ Պահլաւունիք զորս ի բաց արձակեաց յինքենէ յարեւելս զի ամենայն ազգի յոյս իցէ յայն որ նստի յերկինս յերկնից ընդ արեւելս ճանապարհ արարեալ նմա եւ տեղի հանգըստեան։ Եւ զայս խրատեցաւ Աբրաամ ի Սարայէ յասելն ի բաց հան զաղախինդ եւ զորդի դորայ։ Վասն որոյ տուեալ զամենայն ինչսն իւր Իսահակայ եւ որդոյ հարճիցն իւրոց պարգեւս որոց ոչ պարտի ինչ մասնաւորաց երկրի այլ զամենայն երկնաւորին սակայն տայ բաժինս ըստ Սողոմոնի եւթանցս կենցաղոյս եւ զբոլորն ութերորդին յաւիտենին։ Եւ ինքն կատարի ՃՀԵ ամաց թիւ խորհրդական երեք յիսունն հաւատն ազատարար յերիս անձինս զոր պաշտեաց եւ ԻԵ նշանակ քահանայական շնորհացն զոր ունէր եւ նուիրէր Աստուծոյ պատարագս յորմէ ծագելոց էր քահանայութեանն ազգ եւ աւրինադրութիւն ի կոչումն շնորհի։ Եւ թաղեցին զԱբրաամ Իսահակ եւ Իսմայէլ որդիք իւր զոր ի հաշտութիւն թողու եւ խաղաղութեան դաշինսն յայրինն ուր թաղեցին զՍարայ զի կացցէ հողն առ հողոյն եւ հոգին առ հոգիսն անմարմինսն ուր էր եւ Սարային զոր ժողովուրդ կոչէ եւ զնա եւս յաւելուած խնդութեան յերկինս առ սրբոցն հոգիսն ։ Իսկ Իսահակ բնակէ առ ջրհորովն տեսլեան ուր Աստուած տեսեալ լինի ըստ չափոյ կարողութեան տեսողացն Աբրաամու Իսահակայ եւ Յակոբայ որ աւրհնեցան ի նմանէ։ Թուէ եւ զերկոյտասան ազգն Իսմայէլի զխոստացեալն յԱստուծոյ յետ որոյ մեռանի ՃԼԵ ամաց։ Եւ ազգն աճէ եւ բնակէ առ անապատաւք յԵւիլայ ի Փիսոն գետոյ մինչեւ ցՍուր ոչ որ ի Փիւնիկէ այլ յանդիման Եգիպտոսի յանդիման եղբարց ամենայն որք Իսահակայ եւ որք ի Կենդուրայ աճեցին։ Այլ Իսահակ քառասուն ամաց առնու զՌեբեկա զկնի երեք երեք ամաց մահուանն Սարայի։ Եւ քսան ամ աղաչէր զԱստուած վասն Ռեբեկայ զի ամուլ էր ։ Ամենայն եղականք երկու են անապական եւ ապականացու եւ երկիր մայր է բոլորին որ անանցութեամբն զանապականութիւն ունի։ Եւ ծնունդք նորա յարագոյք անհատութեամբն անհատ ունելով զփոխանորդութիւնն տարեւոր պտղաբերութեամբ եւ ինքն յաւիտեան կայ տեւողութեամբ ։ Եւ ողորմութեամբ մարդ մասն գոլով սմա մարմնով փոփոխի եւ շարժող հոգին կայ եւ մնայ որպէս եւ էն։ Եւ ազատ կամաւք փոփոխի ի լաւն եւ ի վատթարն ուստի եւ դատաստան գոյանայ։ Զի նախ խրատի եւ կրթի աւրինաւք եւ բանիւք Աստուծոյ եւ ընտրող մարդս ինքն իցէ իւր պատճառ կելոյ որպէս եւ եղեւ Աբրաամ հայր արդարոյց ոչ բնութեամբ որպէս եւ հարազատ որդին որ ոչ ըստ կարգի բնութեանն այլ ըստ պարգեւացն Աստուծոյ որպէս եւ նմայն եղեւ։ Ամուլ գոլով Ռեբեկայ զի սքանչելեաւք ծնցի եւ մի թուեսցի յեղբարցն աւրհնութենէն։ Վասն որոյ լուաւ աստուած աղաւթիցն Իսահակայ եւ Ռեբեկայ եւ յետ քսան ամի յղացաւ։ Եւ զի խաղային մանգունքն այլ վիճման առնոյր մայրն կարծիս ասելով եւ ծնեալ զինչ արասցեն սոքա կարծիս առեալ չար խորհրդոյ ի մեղ նոցա։ Եւ չոգաւ առ Մեղքիսեդեկ եւ նովաւ հարցանել զԱստուած։ Եւ տուաւ նմա պատասխանի թէ Երկու ազգք եւ երկու ժողովուրդք են յարգանդի քում ։ Եւ մխիթարութիւն է այս մաւրն զի ազգաց եւ ժողովրդոց բանք են եւ ոչ տղայոց երկուց որոց եւ նա մայր լինելոց էր եւ ելեւել առնեն ի բարի եւ ի չար ընդ երկու սանդուխտս ելանեն ոմն ընդ որդոցն Հեղեայ երթալով երթային ասէ եւ չար էր ճանապարհ նոցա եւ ոմն գնասցէ զաւրութենէ ի զօրութիւն մինչեւ երեւեսցի Աստուած հրեշտակաց ի Սիոն։
Իսկ ի ժամ ծննդեանն անդրանիկն ել շառաջագոյն ի գոյն արեան իսկ կրսերն լերկ յստակ եւ աննենգ։ Եւ մայրն դնէ անուանս մարգարէու թեամբ իրիցուն Իսաւ արիւնուտ եւ կոչե ցաւ Եդովմ հողեղէն սրտմտութիւն անպիտան ի քաջարութիւն իսկ հողն սակաւ ինչ ու նի մասն յերկնէ վայրաբեր գոլով ծնանի զանաս նոցն զպէտսն առաւել քան զբանաւո րաց։ Իսկ կրսերոյն Յակովբ որ է խաբող մեծ մասն յաղթողաց հնարիւք հանճարոյ եւ կարթելով զախտս կո չի դարձեալ կարթող եւ թաթող զմարմնա կանս եւ զառաւրեայս։ Աճեցին ասէ ման կունքն։ Եւ Ե սաւ եղեւ այր վայրագ որսորդ գազանա միտ եւ անասնաբարոյ մարդատեաց որովայնամոլ անձնասէր եւ ոչ աստուածա սէր։ Եւ ուր գտանին այս մասունք նա է մայրաքաղաք ամենայն չարեաց։ Յա կոբ ընդասուն եւ տնասուն եւ միամիտ առանց պաճուճանաց ուսանէր ի մաւրէն զաւրենս աստուածապաշտութեան եւ մարդասիրու թեան եւ այս եւ եր կու ժողովուրդքն որ ել եւ ել առ նեն ոմն ընդ երկինս վերանայր որ մեծ է քան զերկիր եւ առ Աստուած եզե րի եւ ոմն ընդ եր կիր գնայ որ ի ծով եւ յանդունդս իջեալ ընկըղ մի։ Այլ Իսահակ զի խնդութիւն է անտրտում ոչ զոք կա մի աղարտել ի ծննդոցն այլ յանձանձէր զվատթարագոյնն զի կարասցէ ա ծել զնա յառաքինութիւն եղբաւրն վասն որոյ ի պատճառս որսոյն ասի զնա սիրել որ եւ զինքն ջանայր որսալ եւ այնու կերակրիլ ի հա ճոյ արի կամս ածե լով զնա։ Իսկ Յակոբայ ոչ պիտի զգուշութիւն զի կատա րեալ էր։ Իսկ մայրն տեսանելով զերկնա ւոր զնշոյլս լուսոյն ի նմա սիրէր զնա եւ անպաճոյճ կերակրով կերակ րէր զնա եւ սնուցանէր չկամելով նմա ուտել միս որ պէս եւ յայտ առնէ ոսպնասպասն զոր եփեալ էր նմա։ Եւ եկեալ Ե սաւ ի լեառնէն նքթեալ խնդրեաց անտի ոչ ածեալ որս յայնմ ա ւուր զընտանի զիւր կերա կուրն։ Եւ քան զի ետես Յակոբ զանդրանկութիւնն անար գեալ առ Եսաւ գնեաց զնա իմաստութեամբ զոր եւ ի վաճա ռելն կրկին արհամարհեաց առ իմ ի ցէ ասէ անդրանկութիւնս լաւ համարեալ զշիկաթանն սիրե լով զնմանագոյնն շէկ գո լով եւ ին քեան։ Զորաւրինակ ունե լով ոք թագաւորական պատ կեր ընդ ցիխ եւ գայռ քարշիցէ։ Իսկ թե զինչ իցէ զպատիւ անդրանկութեանն իրիցութիւն ասի անդրանիկն որպէս Աստուած ե րէց է քան զաշխարհս անդրանիկն պատկեր գոլ Աստու ծոյ գոլով հայր է եւ ոչ եղբայր հարազատացն իւրոց վասն ո րոյ եւ Աստուած յիւր անունն հանէր զանդրանիկսն անասնոյ եւ մար դոյ։ Եւ խորհուրդն մեծ այն զի միածինն անդրանիկ ասի Աստուածն Բանն զոր ետ մեզ Աս տուած գլուխ որով ամենեքեան յարեցեալք երիցացաք յառաջ քան զյաւի տեանս ընտրեալք ։ Ըստ Պաւղո սի զխորհուրդս զայս անարգեաց Եսաւ որ եւ զերծեալ իբր ի բան դէ եւ ի կապարանէ խոր հուրդս այս եկն եւ հանգեաւ ի Յակոբ եւ գարշեցաւ ան դէն դառնալ ։ Եւ առ Եսաւ զոսպն ե փեալ։ Ոսպն եւ ցորեան անեփ սերմանին եւ ա ճեն եւ եփեալքն ապակա նին զոր ընտրեաց Ի սաւ։ Մի ոք ա սէ իբրեւ զԵսաւ որ ընդ միոյ կերակրոյ զանդրանկութիւնն վաճառեաց ագահ եւ պիղծ աստ գտաւ եւ պոռնիկ յաւ տար կանայսն զոր էառ ։ Եւ արդ յոլովք են յե սաւք աստ առ մեզ որք աւազա նաւն անդրանկացեալք եւ Քրիստոսի ան դամք եղեալք անարգեն ագահութեամբ յերկրա ւորս ինչս եւ յաւտար անկողինս պոռընկու թեամբ։ Եւ չարագոյն քան զնա են որք ոչ լան դառնացեալք իբրեւ զնա զի գտցեն զնա բազում վաստակաւք զոր նա ոչ եգիտ զի ոչ կատարելու թեամբ եւ ջերմն սիրով հայցեաց զնա։ Եւ ե ղեւ սով ։ Փորձանքն Աբրաամու կրկին առ Իսահակ զի տանելով նորա համբերութեամբ երեւեսցի թե հարազատ հաւրն է։ սմա ոչ տա թոյլ իջանել յԵգիպտոս ի ցորեանաղար երկիրն այլ պանդըխտեաց ասէ յերկրիս զի բաժին Աստուծոյ է տուեալ ի հաւրէն եւ վասն երկնից եւ ոչ է պարտ իջանել ի մարմին։
Եւ եղեւ իբրեւ ծերացաւ Իսահակ շլացան աչք նորա ի տեսանելոյ ։ Եւ զի որչափ տկարանան աչքն զաւրանան միտքն որպէս Իսահակայն։ Եւ վասն զի միջնորդ պիտոյ է պիտի առ ի տեսանել զիմանալիսն վասն որոյ կոչէ զորդին եւ հրամայէ յորսոյ պատրաստել նմա կերակուր եւ զժամանակն յԱստուած ապաստան առնէ որ եթե վաղ գայ առնուցու զաւրհնութիւնն հայրենի ։ Լուաւ մայրն եւ ետ խրատ Յակոբա եւ ասէ զի վայրի ուլք ասէ պատարագ ոչ մատուցանի Աստուծոյ այլ միայն կերակուր է լոկ։ Իսկ ընդանիք Աստուծոյ մատչին եւ քաւեն զմարդիկ։ Երթ ասէ որդեակ եւ ած յընտանի յաւտէն զի արարից խորտիկ հաւր քո որպէս եւ սիրէ ։ Միջնորդն ասէ մարգարէութեան շնաւրհին պատարագն է եւ զաւակն քո Յիսուս խոնարհի ի կերակուրն յորժամ գայցէ յընտանեաց եւ ոչ ի վայրենեաց։ Իսկ պատկառոտ որդին ասէ Ես լերկ եմ եւ Եսաւ թաւ մի գուցէ շաւշափիցէ զիս հայր իմ եւ ածից ոչ հայրն այլ ես անէծս փոխանակ աւրհնութեան արհամարհաւղ երեւեալ հաւրն զի ոչ այնքան ցանկայ աւրհնութեան որքան երկնչի յանիծից։ Եւ որքան երկիւղիւ Աստուծոյ զգուշանայ ոք ի մեղաց այնքան աճեն մասունք արդարութեանն ։ Իսկ մայրն որ սրատեսն է ապագային խորհրդով եկեղեցւոյ ասէ Յիմ վերայ անէծքն այն որդեակ ։ Եւ չոգաւ եբեր եւ արար խորտիկս։ Ոչ որկորեայ գոլով զի զերկուս ուլսն սպառեաց թեպէտ նահապետ գոլով ազգին եւ հսկայաձեւ այլ ի խորհուրդ երկուց կտակաց եւ հոգւոյ եւ մարմնոյ եւ մտաց եւ բանից որովք լնոյր զՅակոբ շնորհաւք։ Ագոյց զուլենիսն ի վերայ մերկոյ պարանոցին եւ ի բազկացն եւ զպատմուճանն երիցութեան որ էր թագաւորական ակն ունելով յերէց որդւոյն ծնանիլ թագաւորաց քահանայից եւ Տեառն տէրանց զոր եւ մերկացաւն Եսաւ յառնուլն զոսպն եփեալ։ Եւ զգեցաւ Յակոբ եւ չոգաւ առ հայրն եւ ասէ արարի որպէս եւ հրամայեցէր։ Եւ վասն զի քան զսովորական ժամն վաղ եկն ասաց Զիարդ վաղ եկիր որդեակ զոր ի Տէրն ժամանակաց եւ ի պատրաստող որսոյն ընկէց զբանն ։ Հաճեցաւ հայրն եւ ասէ Մաւտ եկ որդեակ համբուրեայ զիս եւ առ զհոտն ոչ հանդերձին այլ զՔրիստոսին որ ի նմանէն զգենլոց էր մարմին։ Եւ ասէ Ահա հոտ հանդերձի որդւոյ իմոյ յայտ է մարմնոյն Քրիստոսի որպէս զհաւտ անդոյ լիոյ զոր աւրհնեաց Տէր որ է դրախտին լի գոլով միշտ մրգով եւ հոտով որպէս Տէրն եղեալ մարդ եկաց մնաց Աստուած ի հոտ անոյշ լնուլ զեկեղեցի։ Իսկ ասելն Ձեռքդ ձեռք Եսաւայ եւ ձայնդ ձայն Յակովբայ ։ Իրաւ էր զի ձեռաւք ետ զոսպն եւ գնեաց եւ զգեցաւ զնորայն ըստ որում եւ ասելն Ես եմ Եսաւ անդրանիկն քո զի ստացեալ էր գնով։ Ըստ կարգի կրսեր եւ ըստ առաքինութեան անդրանիկ զի անդրանիկ է որ զկամս երկնաւոր հաւրն հաճել կարող է ։ Եւ զի աչք զմարմին տեսանեն եւ միտք զհոգիս իմանան Հաց հաստատէ զսիրտ գինի ուրախ առնէ ։ Խնդալից եղեւ յոգի փոխանակ իւղոյ որ զուարթ առնէ զՀոգին սուրբ զգեցաւ ։ Զշուրթն որդւոյն համբուրելով ծանեաւ զայն որ զշուրթն զգենլոց սգենլոց էր ի նմանէ եւ սփռեին շնորհք ի շրթանց նորա։ Եւ որպէս Իսահակ ծերացեալ ոչ կարէր մերձ երթալ Յակոբայ այլ առ ինքն աղերսէր նոյնպէս եւ ծերացեալ աշխարհ եւ կոյր մտաւք իմաստից ոչ կարէր առ Աստուած երթալ եթե ոչ ինքնին Տէրն խոնարհեալ էր յաղաւթս արդարոցն առաջնոցն։ Եւ Աբրաամ ընդէր ոչ աւրհնեաց զԻսահակ որպէս նա զՅակոբ նա զՅովսէփ եւ զայլսն նախ զի ասէ թե Աստուած աւրհնեաց զԻսահակ յետ մահուն Աբրաամու։ Բ զի Իսահակայ ոչ գոյր եղբայր թե բաժանորդ լինէր ժառանգութեան տանն եւ պատուաց անդրանկութեանն։ Վասն որոյ ասելովն թե զամենայն ինչսն ետ Իսահակայ յայտ է զի աւրհնեաց եւս ։ Յակոբ թոռն Աբրաամու որդի Իսահակայ երրորդ ընտրեալ յազգին որ արժանի եղեւ աւրհնիլ ի միասնական Երրորդութենէն որ եւ խաւսի ընդ Յակոբայ բերանովն Իսահակայ եւ ասէ Տացէ քեզ ի ցաւղոյ երկնից եւ ի պարարտութենէ երկրի բազմութիւն ցորենոյ եւ գինոյ ։ Պտուղք աշխարհի յերկնէ եւ յերկրէ գոյանան իսկ անապականն կերակուրն ի կամս Աստուածութեան իւրոյ։ Եւղ եւ ցաւղ եւ հաց ի յերկնէ խոնարհեալ իջանէ եւ մարմնացեալ յինքն յարէ զամենայն յանապական Աստուածութիւնն հաց եւ գինի եւ իւղ նոյն կերակուր անծախական եւ նոյն կերակրիչ ծախական աշխարհի։ Աւրհնեաց զաշխարհ յերկնէ եւ յերկրէ եւ ինչ ոչ մնաց արտաքոյ աւրհնութեանն Աստուծոյ։ Զոր ի Յակոբ տեսաք եւ նովաւ իմացաք զաւրհնիչն ամենայն տիեզերաց։ Եւ ծառայեսցեն քեզ ասէ ազգք եւ երկիր պագցեն քեզ որդիք հաւր քո ։ Եւ որ ազգ ծառայեցին նմա եւ որ այլ որդիք են հաւրն քան զԵսաւ։ Եւ ինքն Յակոբ երկիր պագանէր եաւթն անգամ Եսաւայ բայց թե Տեառն մերոյ որ ի նմանէ ծագելոց էր։ Ծագեսցէ ասէ աստղ ի Յակոբայ եւ յարիցէ այր յԻսրաելի ։ Նա եհար զաւրութիւն Ամաղեկայ հարճորդւոյն Եսաւայ եւ սկիզբն չարին հեթանոսաց զոր սատակեաց Յեսու որ է ի Յակոբայ եւ ծառայեցոյց որ անուանակից էր Փրկչին Նոյնպէս եւ Դաւիթ հարկ եդ բայց լիով կատարեցաւ ի Տէրն որում եւ երկիր պագանեն ազգք ամենայն եւ որդիքն Աստուծոյ ցրուեալքն զորս ժողովեաց ի մի ։ Զայս ամենայնի Յակոբ ծաղկեալ կայր։ Իսկ ասելն Որ անիծանէ զքեզ անիծեալ եւ որ աւրհնէ աւրհնեալ այս ի վեր է քան զիշխանութիւն թագաւորաց որք երկրպագեն նմա զի Տէր եւ Քահանայ եւ Մարգարէ։ Եւ այս ամենայն ի Յակոբ ծածկեալ կայր վասն որոյ ի խնամոցն Տեառն ասեն շլացան աչքն Իսահակայ զի արժանին առցէ զաւրհնութիւնն խրատուք մաւրն առաքինոյ որ լուեալ զբանն թե երէցն կրտսերոյն ծառայեսցէ ոչ պատմեաց Իսահակայ զի մի տրտմեսցի։ Երեք պատիւք մեծամեծք որպէս թե զվէմ ոք առ երկինք ի վեր ձգէ սատակաւղ անձինն լինի եւ չար քան զայս եթե ոք զԱստուած հայհոյեսցէ ի հոգի եւ ի մարմին կորնչի իսկ որ աւրհնէ զաղբիւր աւրհնութեանն յորդէ յանձն իւր։ Արդ իբրեւ ել Յակոբ առեալ զաւրհնութիւնն ապա եկն Եսաւ եւ արարեալ խորտիկս եւ ասէ յարիցէ հայր իմ եւ կերիցէ յորսոյ որդւոյ իւրոյ իբր թե ցաւ կամ խաւար յետ առողջութեան եւ լուսոյ մտանեն։ Եւ վայրենիս խաւսի իբր թե չիցէ անդ հայրն եւ ընդ այլ ոք ասիցէ վասն հաւրն Յարիցէ։ Ասէ ցնա Իսահակ Ով ես դու յիրաւի իբր զանծանաւթէ եւ զաւտարէ հարցանէ ։ Եւ նա ասէ Ես եմ Եսաւ անդրանիկ քո ։ Չարաչար ասէ Եսաւ է բաց անդրանիկն ոչ է զոր անարգեաց եւ վաճառեաց։ Առաջին մեղք ընդ ստութեան մտին յաշխարհս ի ծախելն Եդոմ եղեւ։ Արդ անդրանիկ ասէ եւ Եսաւն չէ անուն անդրանկան այլ կաղնոյ կոշտի եւ անկակղոյ։ Վասն որոյ զարմանայ Իսահակ մեծ ժամս զխորս Աստուծոյ քննելով եւ զանարժանութիւնն Եսաւայ։ Եւ զիարդ Յակոբ զգեցեալ սգեցեալ էր ի վերոյ զմեռելութիւնն Եսաւայ ի բազուկսն եւ տարեալ ունէր յինքեան զանաւթն աւրհնութեան ծածկեալ վասն որոյ եւ ասէ Իսկ ով էր այն որ եբեր եւ կերա եւ ոչ կարացի ընտրել ձայնիւն եւ համով մսոյ ընտանի ուլուցն այլ աւրհնեցի եւ եղիցի աւրհնեալ եւս հաստատելով նմա զաւրհնութիւնն եւ զշնորհսն։ Իմացեալ զհաճոյն Աստուծոյ եւ զբարին աղաղակեաց Եսաւ դառնացեալ նախանձ զգեցեալ քինու գոչէ խրոխտանաւք ի վերայ Յակոբայ եւ հաւրն ասէ Աւրհնեայ եւ զիս Զեւն դնելով արժանի գոլ վկայէ զՅակոբ աւրհնութեան եւ իւրն եւս հայցէ։ Եւ ասէ եկն եղբայր քո նենգութեամբ դու ասէ նենգութեամբ ունեիր զերիցութիւնն զոր իմացեալ եղբայր քո եառ զայն զի մի չար գործ ինչ գործեսցես այնու։ Իբր տղա սուր կրելով առնուն զայն ի բաց եւ ի մաղասակաթե եւ կամ ի սպանողէ։ Եւ ասէ Յիրաւի կոչեցաւ անուն նորա Յակոբ զի երկիցս խաբեաց զիս եառ զանդրանկութիւնն իմ եւ արդ եառ զաւրհնութիւնսն կարծելով իրաւ ասել զերկոսին ստէ վասն զի լոյսն տեսողին է եւ բանն լսողին եւ շնորհն Աստուծոյ սիրողացն Աստուծոյ։
Եւ ասէ Իսահակ Ահա ի պարարտութենէ երկրի եւ բնակութիւն քո եւ ի ցաւղոյ երկնից ։ Եւ ետես Իսահակ ի ստրջանալն զաշխարհս յերկուս բաժանեալս ի կամաւոր չարութիւնն որոց գեհենն է սպառնացեգալ եւ ի կամաւոր առաքինութիւնն որոց արքայութիւնն է խոստացեալ։ Եւ գիտաց եթե Աստուած զչարս եւ զբարիս բարերարութեամբ ի միում աշխարհի հասարակ սնուցանէ։ Ասէ ցԵսաւ Ահա ի պարարտութենէ երկրի բնակութիւն քո զի ըստ բնութեանն պտղեղ գոլով երկիրն ցաւղով սնեալ բուսցին սերմանիքն։ Եւ սրով քո կեցցես յայտ է թէ ի յորսոյ եւ կամ ի բարբարոսաց պատերազմաւ։ Եւ եղբաւր քում ծառայեսցես եւ եղիցի քեզ յաջողեալ յորժամ քակեսցես զլուծ նորա ի պարանոցէ քումմէ այսինքն թե հաւատարիմ լինիցիս եւ սրտացաւութեամբ ծառայեսցես չդնէ քեզ ծանր լուծ եւ դժուարակիր անուրս այլ հնազանդութեամբ քով կայցես ի կարգի եղբաւր ազատութեամբ։ Եւ պահէր ոխս Եսաւր Յակոբա եւ ասէր Մերձեսցի աւուրք կատարածի հաւր իմոյ եւ սպանից զՅակոբ ասէ։ Աղաւթս առնելով այս ձեւ աւրինակի բանից վախճան հայցելով իւրն ծնաւղի ։ Եւ սպանից ասէ զՅակոբ չգիտէ ում սպառնա յաղթողի եւ զարկուցանողի եւ աւրհնելոյ։ Չհաւատա շնորհին զոր էառ զոր ի վերուստ յերկնէ էառ եւ զոր ի ներքուստ յերկրէ յաջ եւ յահեակ ի հրեշտակաց պահպանեալ ամենայն ուստեք աչացեալ զիարդ սպանանէ զնա։ Այլ սակայն որքան ի նմանէ է սպանանէ եւ լինի երկրորդ Կային։ Կենաց աւուրք ասի յայլ յաւրինակս վասն զի սուրբքն ի կեանս փոխին եւ կարեաց ասելն զպարտս մահուանն ցուցանէ որ կայ ի բնութեանս ։ Ազդ եղեւ Ռեբեկա բանքն Եսաւա զի յահագին ցասմանէ նորա զի չկարէր խաւսել ընդ նմա խաղաղութեամբ եւ խոթի եւս հայէր յորմէ ճանաչեաց մայրն իմաստուն եւ առաքեաց կոչեաց զՅակոբ։ Եւ արդ աստի է երէց եւ կրցեր կրսեր ասելն յանդիմանութիւնն է Եսաւայ եւ գովութիւն Յակոբայ զի փոփոխեցան իրքն ըստ յաւժարութեան երկոցունց ի Տեառնէ եւ ասէ Ահա Եսաւ եղբայր քո սպառնայ սպանանել զքեզ արդք արի գնա դու ի Միջագետս ։
Զծնաւղսն ծննդոցն իւրեանց քերդաւղքա արարիչ ասացին եւ զվարդապետս աշակերտաց մտաց տուիչս։ Եւ լաւագոյն է մտացն յոյժ վասն զի զնոսա ախտն շարժեաց եւ զսոսա անախտ իմաստութիւնն զծանր բնութիւն մարմնոյս առ երկինս հանել։ Իսկ Ռեբեկա զերկոսինն ներգործէ ծնեալ մարմնով խրատէր ըստ հոգեւոր ծնաւղի։ Ասէ Ահա եղբայր քո սպառնա սպանանել զքեզ ։ Արդ է մահ որ մարմնոյ է եւ է որ հոգւոյ։ Որ մարմնով մեռանի զպարտսն վճարէ եւ որ ըստ մարմնոյ եւ որ ըստ հոգոյն մեռանի նա է որ մահու մեռանի զանմահ մահն չարչարի յորմէ զգուշանայ մայրն գուցէ եւ առնուցու նա կին ի դստերացն Քետայ եւ լինի նմա չար քան զմահ։ Որդեակ իմ ասէ որպէս թե դու միայն ես իմ որդի Արի գնա ի Միջագետս առ եղբայրն իմ մինչեւ առաքեցից եւ կոչեցից զքեզ ի յանցանել սրտմտութեան եղբաւր քոյ եւ մոռասցի զոխն զոր ունի ։ Զայլ ինչ խրատ նմա ոչ տա եւ զթիւ ամաց նմա ոչ յայտնէ զամենայն ինչ յԱստուած ապսպարէ այն որ եղեւ ընդ Աբրաամու եւ ընդ Իսահակայ զի հաւատայ նոյն եւ ընդ Յակոբու լինել։ Վասն որոյ աւրհնեաց զնա եւ ասէ բազմասցին որդիք քո ի կեանս քո եւ կայցենն շուրջ զսեղանով քո որպէս զամիսս տարւոյ եւ որդիք նոցա անթիւք իբրեւ զաստեղս երկնից զի հանգեան հոգիք մաւր քո ի քեզ։ Եւ զի մի տրտմեցուսցէ զԻսահակ ասէ նմա եւ կրկին աւրհնել տայ զծածկագոյնն եւ զանգէտն կարծեցեալ յայտնապէս եւ գիտութեամբ։ Ծածկէ իմաստութեամբ կինն զսպառնալիսն Եսաւայ յԻսահակայ զի մի չարագոյն եւս քէնն ի ներքս արկանիցէ մինչեւ ինքն իսկ գիտացեալ գարշեսցի յորդւոյ իւրմէ այլ զդստերսն Քետայ դնէ պատճառս զի մի անապական ազգն յապականեալ ազգն Քանանու խառնեսցի ի յայն որ ի սուր եւ ի սատակումն խառնեալ էին եւ հրաւիրեալ ։ Եւ Յակոբայ առեալ երիցս զաւրհնութիւնն եւ չորիցս եւս չոգաւ ի Միջագետս։ Եւ իբրեւ ետես Եսաւ եթե չար թուին դստերքն Քետայ յաչս հաւրն ոչ արձակեաց զորս ունէր այլ յաւել մեղս ի վերայ մեղաց եւ եառ զդուստրն Իսմայէլի որ եւ նա անազատ եւ աղախնորդի էր։ Եւ ել Յակոբ ի ջրհորոյ անդի երդման եւ հասեալ ի տեղի մի ննջեաց ընդ մուտս արեւուն ։ Միայն զաղաւթս ծնաւղացն ունելով եւ ոչ ձորձս անգամ ունէր աւելի դնել ընդ սնարս իւր։ Առ քար մի եւ դնէ սնարս զգլխովն եւ տեսանէ սանդուխտս յերկրէ ի յերկինս կանկնեալ ։ Ծնաւղքն ի Միջագետս յուղարկեցին եւ նայ յերկրէ յերկինս տեսանէր ճանապարհ բացեալ առաջի իւր։ Եւ այն վէմ զոր եդ Յակոբ ընդ սնարս իւր խորհուրդ մեծ ունէր առ ինքն զի նա փշրեաց զպատկերն ոսկեղէն եւ եղեւ լեառն մեծ նա արբուցանէր զԻսրայէլ նա զաւրացուցանէր զբազուկսն Մովսէսի նա ետ յաղթել Յեսուայ նա պարտեաց զԱմաղէկ ի յաղթութիւն ։ Հիմունք երկրի եւ բարձրութիւնք երկնից ի վերայ այնր վիմի հաստատեալ կան։ Եւ յոլով բանք են վասն այնր վիմին զի շինուած որ առանց նորա է ի հողմոյ շարժի եւ յանձրեւաց տապալի։ Իսկ շինուած որ նովաւ է շինեալ հուր զնա ոչ այրէ եւ ջուր զնա ոչ տապալէ եւ ոչ ողողանէ եւ շարժմունք աշխարհի զնա ոչ դողացուցանեն։ Եւ վէմն էր նեցուկ հաստատութիւն սանդխոցն Տէրն որ հաստատեալ կայր ի գլուխն սանդխոցն նոյն էր ի ներքոյ։ Աստուած էր ընդ Յակոբայ եւ եցոյց զինքն նմա եւ հրեշտակաց յանձն արար պահել զնա ի ճանապարհն ուր եւ երթայր։
Զարթեաւ Յակոբ եւ ասէր Տէր էր ի տեղոջ յայսմիկ ահեղ իմն է տեղիս այս եւ ոչ այլ ինչ է սա եթե ոչ տունն Աստուծոյ եւ դուռն երկնից ։ Գիտաց Յակոբ եթէ ոչ է երազ այլ տեսիլ զի Աստուած ետես եւ զհրեշտակս այլ զանուն միոյն յիշէ զի որ զթագաւորէ խաւսի սպասաւորացն չառնէ ինչ փոյթ եւ ամենայն ոք որ ըստ Աստուծոյ կամաց գործ գործէ յորում տեղոջ եւ գործէ անդ բացեալ լինի նմա դուռն երկնից եւ տուն Աստուծոյ լինի ինքն զԱստուած տեսանելով։ Իսկ զվէմն աւծ իւղովն զոր ունէր ընդ ինքեան ի մաւրէն տուեալ ի յաւծումն մխիթարութեան վասն տոթոյն եւ վաստակեալ ոտիցն եւ ի կծուածս հանեոց եւ պիծակաց։ Էաւծ զվէմն ճանաչելի դարձին զի կասկածէր յամել անդի յասորիս զքսան եւ զմի ամ։ Կանգնեաց զվէմն արձան կանգնելով ընդ նմա եւ զբոլոր աշխարհս խորհրդով իմանալի վիմին որ յայտնելոց էր ոչ բնութեամբ քարի այլ Ադամայ աւծեալ Աստուածութեամբն զմարդկութիւնն յաւծումն եւ ի լոյս քրիստոնեութեան հաւատոյ։ Եւ անուն տեղւոյն էր յառաջագոյն Ուղմաւուս քաղդեարէն Լուզ հայերէն նշուտ նշի շոյտ ծաղկի բայց յետոյ հասանէ միրգն նոյնպէս դիպեցաւ եւ տեղւոյն զանուն նշոյն առ Քանանացիսն իսկ զծաղիկսն առ իսրայէլացիսն եւ զբերս մրգոյն առ հեթանոսս կատարեալս որ կանուխ սպասեին եւ համր հասին շնորհացն Աստուծոյ։ Ուխտեաց Յակոբ ուխտ եւ ասէ եթե իցէ Տէր Աստուած ընդ իս եւ տացէ ինձ հաց եւ հանդերձ եւ դարձուսցէ զիս ի տուն հաւր իմոյ ։ Զոր տեսանէ տեսիլ եւ իմանա մտաւք բանիւ մեկնէ յուխտն գիտելով եթե է Աստուած ընդ նմայ եւ չպակասէ ինչ նմա։ Եւ աւելոյն ցանկութեան ոչ տայր տեղի զոր ոչ բերաք աստ եւ ոչ տանել կարաւղ եմք զիւր կարիսն միայն յիշէ ըստ առաքելոյ թէ Ունիմք կերակուր եւ հանդերձ եւ այնու շատասցուք ։ յԱստուած ապսպարէ զինքն եւ զիւրսն ամենայն յաջողուած տասանորդս խոստանայ տալ Աստուծոյ։ Արդ ում տա զտասանորդսն քահանայ ոչ գոյր յաշխարհի եւ Աստուծոյ ոչ ինչ պիտի զի տուող է եւ ոչ առող։ Եւ որ տա կարաւտելոցն տա զոր իմացեալ Յակոբայ ի դառնալն կարաւտելոյն Եսաւայ տա զուխտեալսն ։ Զի որ զերկնից մեծութիւնն ոչ տեսանիցե երկրիս ընչիւքս ոչ յագի։ Իսկ որ տա նմա ինչս երկուս բարիս առնէ զանձն ապրեցուցանէ ի նմանէ եւ զնորա բերանն բացեալ առժամ մի լցուցանէ։ Զոտս իւր ամբարձեալ Յակոբ գնաց յերկիրն արեւելից առ Լաբան Ամբառնալ ոտիցն յայտ առնէ զխնդութիւնն վասն տեսլեանն Աստուծոյ զի ընդ նմա։ Եւ տեսանէ դաշտ մի մեծ որ է նշանակ բոլոր աշխարհիս եւ երեք հաւտքն հրեայք եւ հեթանոսք եւ սանդարամետք նոցա այսինքն մեռեալքն։ Եւ ջրհորն ծածկեալ խորհուրդ մկրտութ եանն որում կարաւտեալ բաղձային կենդանիք եւ մեռեալք եւ ամենայն հովիւքն ամբառնալ որ ոչ կարեին ամբառնալ զծածկոյթն երկնաւոր եւ երկրաւոր բաղձանք աղաւթիցն մինչեւ եկն վէմն Իսրայէլ։ Եւ նստաւ վէմ ի վերայ վիմի բանաւորն ի յանբանին որ նկարէր իսկ զնայ։ Եւ ասէ ընդ հովիւսն
Սակայն սիրէր Յակոբ զՌաքէլ եւ ատէր զԼիայ զոր Աստուած ոչ ատեաց զխորհուրդ առաքինութեան որ ատելի է ծուլից այլ բանա զարգանդն եւ տայ նմա որդիս որոյ վարձք են ասէ այն է պտուղ որովայնի նորա ։ Իսկ զՌաքելին արգել զի մի ելցէ արտաքս քան զկարգ լաւացն Սարայի եւ Ռեբեկայ զի սքանչելեաւք լիցի ծնունդն։ Ծնանի Լիա զձեւ մարմնաւոր աշխարհիս չորս որդիս զՌոբէն զՇմաւոն զՂեւի զՅուդա։ Եւ զի չէ աշխարհ նիւթ անարգութեան այլ պիտանացու։ Ռոբէն ապաշխարութեամբ խափանէ զթագաւորութիւնն մահու։ Ղեւի եղեւ հայր քահանայից հաշտարար ընդ Աստուծոյ եւ ընդ մարդկան ։ Շմաւոն վրէժխնդիր Աստուծոյ իրաւանցն արդար դատաստանաւ։ Յուդա շնորհ Աստուծոյ առ որով դադարէ մայրն երկրաւձեւ յապականացու ծնընդոց աշխարհի իբրեւ ետես Ռաքել եթէ ծածկէին զտգեղութիւն Լիա որդիքն զորոց անուանս ճոխակար կոչեաց Ռոբեն աւգնեաց Աստուած կամ տառապանք Շմաւոն յաւելուած Ղեւի առ իս այր իմ Յուդա երկիր պագից Աստուծոյ։
Նախանձեցաւ Ռաքէլ եւ ասէ զՅակոբ տուր ինձ որդի եթե ոչ մեռանիմ ։ Արդ ոսկի ի հուրս փորձի եւ մարդ ի բովս խոնարհութեան։ Սարայ եւ Ռեբեկայ սակաւ ինչ երկմտեցին Ռաքէլ մինչեւ ի մահ տագնապեցաւ։ Զի լուեալ էր թե Սարայ եւ Ռեբեկայ աղաւթիւք արանցն ծնան եւ կամ ետես եթե խաշինքն ըստ կամացնորա ծնանին այնու կարծեաց թե իշխէ ծնընդոց։ Բարկացաւ Յակոբ եւ ասէ Միթե փոխանակ Աստուծոյ եմ ես որ արգել զպտուղ որովայնի քո ։ Որ երկնչի լսնանան երեսքն եւ որ ամաչէ դեղնի եւ շառագունի ։ Եւ որ նախանձի կապուտակի որ յոլով մասն ունի սեւոյ շամանդաղ առնէ աչացն մտացն եւ չտայ տեսանել զարժանն իբր եւ Ռաքելայ եւ ասէ Առ զաղախինն իմ զԲալլայ եւ եղեւ գործն եւ իրն Բալլայ
Եւ դարձեալ վերնականքն առանց կոչման անուան լսեն ակնարկման կամացն Աստուծոյ եւ արբանեկեն յերկրի մարդկան միտք արու եւ առաքինի նման նոցա կամի լինել զիւրսն ծնունդսն եւ զինքն բնաւիմբ պատկերեալք ։ իսկ էգքն քընքշանաւք եւ ընդ յերկիր սողին եւ աստի կամին մեծարել զիւրեանցսն իսկ Յակոբ ուսուցանէր զպատուիրանն աստուածապաշտութեան մարցն եւ մանկանցն զչորեքտասան ամն լինելով ի տունն Լաբանու ապա թե ոչ զիարդ հաւանեցոյց զմարսն զմանկունսն թլպատեալ ։ Սակայն երկնչի ապա գուցէ ընդելութեամբ եւ սովոր սիրով չկամիցին
Խաղաց գնաց Յակոբ ընդ իւր տանելով զշնորհս Միջագետաց եւ զտանն Լաբանու զվէմն եւ զխաշինսն յաւրինակ Հովուին մեծի որ յարաւտն իւր կոչելոց էր զհաւտն իւր գունագեղ յիւր մարմին եւ արիւնն կենսատու։ Ելքն Յակոբու աւրինակ էին ելիցն յԵգիպտոսէ ոչ սակաւ խաւշունք եւ կանչմունք եւ բառաչք լինեին ոչ իբրեւ զգնալն Ռեբեկայ աղջկան միոյ զի հաւտք եւ անդեայք եւ ջոլիրք ուղտուց եւ իշուց ծառայից եւ աղախնեայց Վասն որոյ եւ ազդ լինի Լաբանու գնալն Յակոբու եւ ելանէ զհետ նորա արամբք։ Իսկ Յակոբ զվեց աւր գնաց եւ խորհրդով եւթներորդին վստահացեալ դադարէ ի յայտնագոյն տեղոջ եւ ոչ ի ձորակի այլ ի լերինն Գաղայադու դնէ զխորան իւր զի ի վեց աւուրս վնասացուք նեղեն եւ յեւթներորդին անապականքն սկսեալ խնամքն Աստուծոյ յեղանակաւքս եւ աւրհնութիւնքն զոր եւ ինքն Յակոբ գիտելով երկիցս եւթն վասն բանաւորացն ծառայեաց որք լնլոց էին զիմանալի աշխարհն եւ զվեցն վասն պիտոյից անցաւորիս որովք ողոքեմք իբրեւ զտիկն այս անյագս զկարաւտութիւն կարեաց կերակրոց եւ հանդերձից։ Գթածն Աստուած ազդ առնէ ի տեսլեան Լաբանու եւ ոչ բանիւ անզգամել արդարոյն եւ նա պատմէ որոցն ընդ իւրն էին եւ կակղացեալ աշակերտին ճշմարտին Աստուծոյ։ Եւ զտեղի առնուն յոլովքն եւ Լաբան սակաւուք տեսանէ զՅակոբ եւ ստութեամբ ասէ թէ առաքէի զքեզ երգովք եւ թմբկաւք քանզի մեծութիւն յասորիս ոչ լինի քան զկտուրս խաշանց եւ այնմ չարար արժանի զդստերս իւր։
Աստուածն էական պահապան է բոլորից քո Աստուածն եւ ոչ զանձն չպահեաց շուն լաւ է քան զնա որ պահէ զանձն ի գողանալոյ եւ զինչս տեառն իւրոյ։ Ապա ասելն Աստուած հաւր քո երեւեցաւ ինձ եւ արգել ինձ ի խաւսելոյ ընդ քեզ անզգամութեամբ ։ Զայս ճշմարտութեամբ ասաց։ Արդարախաւս լինել մարդկանց յերկուց կոչմանց աւգուտ է մի զի ինքն Աստուծոյ նմանի եւ միւս եւս զի զընկերին թերահաւատութիւնն բառնայ ի մտաց նորա այն է Աստուած որ պահէ զծառայս իւր ի չարէ։ Խիլ արկ Լաբան եւ ոչ եգիտ։ Եւ Ռաքել թեպէտ սուրբ էր զի ասաց ի դաշտանի արեան գոլ եւ նստաւ ի վերայ պղծեաց զնա եւ սատանայ անգամ որ ծաղր է ամենեցուն ծիծաղեցաւ ի վերայ Լաբանու։ Նախ քան զՄովսես Ռաքել յաղթահարեաց զմահ զայս առնելով զի այն չորեքտասան ամ էր որ անարգեալ էր նա յաչս նորա խրոխտացաւ Յակոբ եւ պատմեաց զամենայն վաստակս իւր եւ արդար գտաւ եւ յաղթող եւ փութացաւ յընտանին իւր վէմ կանգնեաց զոր ետես ի Բեթեղ եւ ի ջրհորն ուր զաւրացաւ ի նմանութիւն Տեառն իւրոյ որ բառնալոյ էր զծանրութիւն ի թիկանց հեթանոսաց։ Լաբան կառկառ կուտեաց ի ձեւ մեհենի եւ կարդաց ի վերայ զԱստուածն Յակոբայ իսկ Յակոբ ետես զիւրն վէմ որ փլուցանէր զկարկառն ըստ Դանիէլի զի մի անցցուք ասէ ընդ կարկառս եւ ընդ բլուրս վիմական չարութեամբ Եւ ուխտեցին եւ ուրախ եղեն Լաբանեանքն ըստ մարմնոց որկորոյ որ ապրեցոյց զնոցա ի փորձանաց գթութեամբ։ Կարկառն ցրուական է եւ բլուրն կայական վկայութեան ասելն իբր անզգայ երեւմամբ միայն յիշուի ի տեսողաց իսկ բլուրն վկայ իբր կենդանի որ վկայ է ճշմարտութեանն որ է խորհուրդ վիմին որ արձանացաւ։ Լաբան որ եկն զհետ Աստուծոյն իւրոյ չոգաւ անաստուած։ Եւ Յակոբ գնաց զճանապարհս իւր։ Եւ ամբարձեալ զաչս ետես զբանակ Աստուծոյ եւ ընդ առաջ ելին նմա հրեշտակք զի բանակք հրշտակաց Տեառն շուրջ են երկիւղածաւք թեպէտ որ յամենայն ժամ ոչ կարեն տեսանել։ Եւ ասաց Այս բանակ Աստուծոյ է զոր ետես ի բանալ աչացն իբրեւ առ Եղիսեիւ զի գիտասցէ թէ ի տեսլենէ սանդղոցն եւ այսր ոչ թողուն զնա զԱստուած ի գլուխ ունելով զոր ետես ի գնալն նոյնպէս եւ ի դառնալն նովաւ յաջողեալ։ Եւ զի ճանապարհ նորա ընդ Սեիր էր առաքեաց ողջոյն Եսաւայ եւ զի չառաքեաց նմա պատասխանի այլ գայր ընդ առաջ նորա չորս հարիւր արամբք զահի հարաւ յիշելով զքէն նորա եւ արար երկուս բանակս զի գոնէ մինն շիջուսցէ զցասումն նորա։ Եւ եկաց յաղաւթս յիշելով զուխտն Աբրաամու եւ զԻսահակայ եւ զաւրհնութիւն Չէմ ասէ բաւական հատուցանել քեզ զարդարութիւնն զի ըստ վաստակոց իմոց ետուր զվարձս իմ եւ զճշմարտութիւնն զի զոր խոստացար հարցն իմոց եւ ինձ ճշմարիտ գտար աճեցուցեր եւ բազմացուցեր։ Եւ զի ցուպ ի ձեռին անցի ընդ այս Յորդանան եւ ահա յերկուս եղէ բանակս նշանակ Միածնին Աստուծոյ որ միայն էջ յերկիր եւ եանց ընդ կենցաղս զոր Յորդանան նկարէ որ միայն նկարեցաւ հրաշիւք ի բարձանց եւ եղեւ յերկուս եկեղեցիս որ ի հրէից եւ հեթանոսաց որ եւ միացաւ իսկ եւ ցուպ ունելով զԽաչն էջ միայն ի դժոխս եւ ել երկու բանակաւք արդարաւք եւ մեղաւորաւք թափելով եւ զնոսա ի տանջանաց մինչեւ յաւրն դատաստանի։
Եւ զի երկչոտ է ազգ մարդկան իբրեւ զնապաստակ որ եւ ի ճոխփմանէ ջուրց երկնչի եւ մարդ երազաւք ի գիշերի եւ ի տուընջեան որ ի յորոտմանէ եւ ի շարժմանէ տարեր ինչ եւ յուժգին ձայնէ։ Ապրեցոյ զիս ասէ Տէր Աստուած իմ յԵսաւայ եղբաւր իմոյ գուցէ եկեալ հարկանիցէ մայր առ մանկանն ։ Միտք վասն մեղաց երկնչին ի տարաժամ մահուանէ մարմնոյն։ Եւ Յակոբ զի այն ինչ աշակերտեալք եին դստերքն հեթանոսաց եւ դեռաբողբոջք տուեալ ի Տեառնէ տղայքն ապա յիշեաց զոսպնաթանն որով եառ զանդրանկութիւնն յագահէ անտի եւ ի բուռն առնու զսովորական առաքինութիւնն զխոնարհութիւնն զխոստացեալ աստուծոյ տասնորդսն տայ փրկանս հաւատացեալ ժողովրդեանն իւրոյ ։ Եւ ստանա զնոսա Աստուծոյ ի սուրբ կենդանիսն խառնէ զանսուրբսն զուղտսն եւ զէշսն զանսրբութիւնն Եսաւայ նշանակելով որ առեալ կանայս ի ծառայական ազգէն Քետայ ծառայեաց եւ ինքն որդոցն Յակոբայ որդաւքն իւրաւք Դաւթի եւ Սողոմոնի եւ այլոց թագաւորացն հարկատրութեամբ որք տերեցին բեռնակրութեամբ զնոսա մինչեւ ի գերութեանն ժամանակն։ Եւ զի հպարտ սիրտ լաւ համարի զխաւս խոնարհութեան քան զպատարագս եւ զայն եւս յաւելու խրատս ծառայիցն տալով թէ ի հարցանելն Եսաւայ ասել թե պատարագ է Յակոբայ զոր առաքեաց տեառն իւրում Եսաւայ եւ ծառայ քո Յակոբ գայ զկնի ։ Զոր տեսեալ Եսաւայ զչուս խաշանցն եւ լուեալ եւ զբանս տարողացն թափին թոյնքն ի թովչացն եւ կակղանայ խիստ բարքն եւ այն աւր ոչ տեսանէ զՅակոբ այլ զուարճանայ չորս հարիւրաւքն եւ կարաւտի տեսլեան եղբաւրն։ Եւ Յակոբ զկանայսն եւ զտղայսն անցուցանէ ընդ հունն որ կոչեցաւ Յակոբայ յայնմ աւրէ եւ զամենայն ինչս իւր ։ Եւ մնաց Յակոբ ինքն միայն եւ մի գիշեր եւ ահայ այր մի մատեաւ եւ կալան զգաւտիս իրերաց մինչեւ ցառաւաւտն ։ Կայր Յակոբ ի բանակն Աստուծոյ որոյ զաւրապետն եկն առ նա ոչ յերազի եւ ի քուն այլ ի զգաստութեան թերեւս յաղաւթս պնդեալ գաւտեաւ զոր Յոբայ ասէր Աստուած Պնդեա իբրեւ այր զմէջ քո ։ Մարդացաւ մարմնով անմարմինն որպէս առ Աբրաամ անդ վասն տալոյ զաւակ եւ աստ վասն աւրհնելոյ ։ Ասեն թէ զպատկերն եւ զոյժն Եսաւայ զգեցաւ Տէրն զի կրթեսցէ զնա եւ ցուցցէ թե այնչափ է զաւրութիւն նորա զի մի երկիցէ իբրեւ զաւրացեալ։ Ի քրտան կայր Յակոբ բուռն եհար եւ ճմլեաց զզիստս նորա յիշեցուցանելով նմա որ ի ծնընդեանն ժամն կալաւ զզիստէն Եսաւայ։ Եւ յերիտասարդութեանդ ասէ ընդէր երկնչիս։
Եւ կոչեաց զանուն տեղոյն տեսիլ Աստուծոյ եւ զկնի Պաղեստին որ է գաւտեմարտութիւն որով կոչի ամենայն երկիրն։ Տեսի ասէ զԱստուած եւ ապրեցաւ անձն իմ գիտէ նախ քան զասելն առ Մովսէս թէ ոչ ոք է որ տեսանէ զերեսս իմ եւ ապրէ ազդելով ի մեզ զերեւումն Յիսուսի Աստուծոյ խնայելով ի մեզ կեցուցանէ զմեռեալս։ Սակայն գնայր եւ կաղայր անողջանալի եւ անգաւ խիղճ ի միտս զաւակաց նորա չուտել զմուկն ազդերն ուստի ձգի ամոլաջիլն յիշատակ ունելով զԱստուծոյ երեւումն առ հայրն։ Եւ ծագեաց նմա արեւ ի ծածկիլն յաչաց նորա իմանալի արեգականն։ Զաչս ի վեր ամբարձ եւ ետես զԵսաւ զի գայր եւ չորս հարիւրր այր ընդ նմա Աչք իմաստնոյն յամենայն ժամ վեր ամբարձէ ուր Տէրն իւր անդ եւ հայեցուածն իւր ընդ որում գործք եւ միտք եւ մարմին ի շարժմանն իւրում։ Եւ Յակոբ որպէս զչուընծայիցն կարգեաց նոյնպես եւ զկանայսն եւ զորդիսն եւ ինքն եանց յառաջ եւ եւթ անգամ երկիր պագաներ։ Զմանկութեան արուեստն ի կիր առնու թեպետ եւ Իսրայէլ կոչեցաւ գործ զՅակոբայ գործէ նախ քան զգիրն կատարէ զգրեալն թե մի յաղթիր ի չարէ այլ յաղթեա բարեաւն չարին քաղցեալ թշնամւոյն հացիւ եւ ջրով եւ փառասիրին երկրպագութեամբ զոր ինքն կամիցի։ Ո ոք ի մարդկանէ թագաւորի եւ կամ իշխանի եւթն անգամ երկիր պագանէ եւ ոչ ոք վասն որոյ դիւրին էր Աստուծոյ յոչընչէ զերկինս եւ զերկիր առնել քան զապստամբ ոք աշակերտել ճշմարտութեանն զոր Յակոբ ի վեց ծունրն զվեցաւրեա գոյսս Աստուծոյ նուիրեաց զիւրն եւ յեւթն զապըստամբ միտսն եած ի հնազանդութիւն երկեղին Աստուծոյ։ Խանդաղատեալ եւ լային ի պարանոց միմեանց եւ մատեան իւրքն եւ երկիր պագին վարդապետեալք ի նմանէ։ Եւ եղեւ Տեառն բանն որ ասէր Երանի հեզոց զի նոքա ժառանգեսցէն զերկիր զորոց զտուրսն յԱստուած ապսպարէ յողորմածն յորում ոչ ոք կարէ ասել կալ հակառակ եւ զի ուսցի վայրենամիտն զնոյնն ասել։ Եւ յապաղեալ զգնալն ի միասին Յակոբայ եւ զբերան գազանին լցեալ շաղղով յուղարկէ զնա եւ ինքն չուէ ի խորանսն զորս ինքն կոչէ եւ առնէ դադարս խաշանցն զի պանդուխտ է ամենայն ոք ի հովիտս տրտմութեան։ Ապա գա ի Սաղիմ որ է խաղաղութիւն եւ գնէ անդաստան Ճ որոջի եւ շինէ սեղան եւ կարդա Աստուած Իսրայէլի ։ Աբրաամ գերեզմանս գնեաց եւ Յակոբ իւրն եւ Աստուծոյ տեղի ի միասին գիտելով եթե Աստուած պանդխտակից է աւտարաց եւ համարձակեալ կոչեաց ի վերայ սեղանոյն զԱստուած զի ի վերայ անուանն զոր էառ պարգեւս յԱստուծոյ աստի սկսեալ կոչի միշտ Աստուած Իսրայէլի եւ յայնր սեղանոյ պատարագ անարիւն մատուցանէր միշտ զաղաւթսն։ Սակայն յառներ փորձութիւն որպէս ի յառաջին կուսէն որ եղեւ պատճառ մահու բոլոր աշխարհիս զնոյն արար եւ Դինա դուստրն Յակոբայ զոր քնքշանաւք պահէր ի սենեկի իբրեւ Ադամ զԵւա ի դրախտին որ էլ ընդ ձեռն Ադամայ իբրեւ զմի յանբան կենդանեացն եւ Դինա ի դստերաց քաղաքին ի տեսութիւն եւ գայթակղեցան երկոքեան ։ Զի չիք բարի որ չիցէ արարեալ Տէրն եւ չիք չարիք որ ոչ գուցէ ի նմա մասն սատանայի որ եւ աստ ջանացաւ խնամութեամբ խառնել զազգն աւրհնեալ ընդ անիծեալ ազգն Քանանու եւ ծածկել զաւրհնութիւնն պատճառանաւք սիրոյ ի ձեռն Եմովրա որդոյ Սիւքիմայ որ պղծեաց զԴինա դուստրն Յակոբայ զոր լուեալ Յակոբայ լռեաց մինչեւ եկին որդիք նորա ի խաշանց։ Զոր իբրեւ լուան ստրջացան խոցեցան զղջացան զի իջին առ սահմանաւք նոցա։ Եւ ոչ վճարի խաղաղութեամբ սկսեալ գործն պղծութեան վասն որոյ ի խնդրել զաղջիկն նենգութեամբ տան պատասխանին գիտելով թե չէն բաւական յայտնապէս պատերազմիլ ընդ նոսա թե ոչ արկցեն զնոսա ի թարփ եւ ի ցաւս թլփատութեան զորս խաբեալ հաւանին առ հասարակ ի կարողացն ելանել ընդ դուռն քաղաքին ի տղայոցն մինչեւ յաւագսն եւ թլփատին։ Եւ կոտորեցին Շմաւոն եւ Ղեւի զամենայն արու եւ առին զամենայն ինչս եւ զԴինա ի տանէն Սիւքիմա եւ գնացին։ Աստուած հրամայեաց Աբրաամու թլփատել եւ զատչիլ ի Քանանացւոցն զիարդ մարթ էր մարդկան խառնել զինքն ընդ նոսա զի ընդ դէմ Աստուծոյ նախ մեղան զՍարային ոչ յիշելով յԵգիպտոս եւ ի տան Աբիմելեքայ եւ ապա թլփատեցան ոչ յուսալով յԱստուած այլ ախտիւ։ Վասն որոյ մեծացան ցաւք թլփատելոցն առաւել քան զսովորականն յԱստուծոյ զի լուիցեն թիկամբքն զոր ոչ լուան ականջաւքն թոյլ տալով Աստուծոյ ապայ ընդէր անէծ Յակոբ զՇմաւոն եւ զՂեւի ոչ զնոսա անէծ այլ զցասումն նոցա որ ի սատանայէ էր որ ետ գործել զայն որ զնշանն կենաց թլփատութեան նշան մահու ետ առնել պատճառաւ։ Հրշտակ Աստուծոյ բարի է բայց չար կոչի ի չարչարելն զոք։ Սիմոն կախարդ զդրոշմն կենաց եառ եւ ոչ թե կեանքն նմա պատճառ եղեւ մահու այլ գործն իւր անաւրէն նոյնպէս ոչ թէ թլփատութիւնն եղեւ պատճառ մահու նոցա այլ գործքն իւրեանց չարութեան զի ոչ խրատեցին զորդիս իւրեանց մի շրջել անառակ ցանկութեամբ վասն զի այն գործ էր նոցա ապականել զաղջկունս ի բացեայ զորս ատէ բարեբունն Աստուած Ի խորհուրդս նոցա ասէ ոչ հաճեցաւ անձն իմ ։ Արդ ոչ Աստուած եւ ոչ Յակոբ էր պատճառ մահու նոցա այլ անձնիշխան կամքն նոցա զոր զինքն մահու արժանի առնէ նա է պատճառ եւ ոչ որ զվրէժ չարին պահանջէ։ Զի ոչ Փենեհեզ էր պատճառ մահուն Զամբրեա որ գովեցաւ այլ ինքն իսկ։ Եւ զի զայրացաւ Յակոբ եւ սաստեաց որդեացն զի խաղաղական էր եւ պատճառ բարոյ կամէր լինել ամենայն ուրէք որպէս եւ տանն Լաբանու սակայն անդադար գոչէր առ Աստուած ոչ համարել որդւոցն զայն ի մեղս եւ չառնել զնա ատելի բնակչաց երկրին եւ զի իցէ Աստուած ընդ սակաւաւորսն։ Որում պատասխանի ետ Աստուած եւ ասէ Ել ի Բեթէլ եւ զի մաւտ է ի Սիւքիմ ի Բեթել ոչ փախուցանէ զնա որ կարողն է ամենայն ուրեք փրկել եւ պահել իբրեւ յերկինս անահս եւ անհոգս այլ զի մի մտցեն ի թափուր քաղաքն եւ ախտակից լիցին եւ մեղաց կցորդ երկրին Քանանու այլ ասէ ցնա թե երկնչիս ի տուն Աստուծոյ գնա յիւղեալ յարձանն զոր կանգնեցեր եւ անդ տես զսեղանն զսանդուղքն եւ զՏէր կանգնեալ ի գլուխ նորա եւ հրեշտակք իջանեն առ քեզ եւ պատուիս անխռով։ Եւ իբրեւ չոգան ասէ Յակոբ Ի բաց առէք զաստուածսդ ։ Զահաւորութիւն տեղոյն ուսուցանէ կանանցն եւ մանգանցն։ Եւ զահի հարաւ եւ ի բաց ետուն զհանդերձս եւ զգինդս եւ զապարանջանս յորս նկարեալ էր պատկերս ինչ իբր ի տան հեթանոսի ի տանն Ղաբանու եւ Ռաքել զկուռս հաւր իւրոյ եւ կորոյս զնոսա Յակոբ ի ներքոյ բեւեկնոյն ։ Եւ ել Յակոբ ի Սիւքիմայ որ նկարեցաւ խորհուրդ Տեառն իւրոյ որ գնելոց էր զաշխարհ իւրով արեամբն որպէս նա զիւր տուեալ երկիրն յԱստուծոյ։ Եւ անկաւ ահ յԱստուծոյ ի վերայ բնակչաց աշխարհին եւ ոչ ելին զկնի Յակոբայ զի երկնաձեւ եղեն ամենայն տունն Յակոբայ իբրեւ զհրեշտակս։
Զի եւ ինքն Յակոբ լերկ էր եւ մերկացաւ ի պաճուճանաց ամենայն տուն նորա զորս եւ կուռս կոչեաց Յակոբ զզարդսն
Եւ ի ժամ ծննդեանն զի երկու երն ոմն ի ձեռս կարծեր երիցուցանել զնա եւ չաւգտեաց ինչ զի Յակոբ զգարշապարն Եսաւայ բռնեաց եւ Փարէս զբազուկ եղբաւրն եւ անդրէն քարշեաց եւ ինքն էլ եւ կոչեցաւ Փարէս սահմանափոխ խրամատիլ։ Իսկ Զարա ծագումն որ նախ երեւեցոյց զձեռն հինգ մատն հինգ նահապետքն որ նախ հաւատով եւ ծագեցին եւ ամփոփեալ եկին թլփաթեալքն մտեալ հրեութիւնն խրամատեցաւ կոչումն հեթանոսաց հաւատով մինչեւ եկն Տէրն ծագեցաւ արեգակն արդարութեան երկիւղածաց հեթանոսաց։ Քոյր էր Թամար Ռաքէլի նա զԱստուածսն հեթանոսաց գողացաւ եւ թագոյց եւ Թամար զԱստուածն միայն կարծեցեալ հրէից Փարէսիւ եւ բաշխեաց ամենայն հեթանոսաց զի թագաւորեաց Աստուած ի վերայ հեթանոսաց զոր Մատթէոս աւետարանեաց հրէից եւ Ղուկաս հեթանոսաց յԱդամ եւ յԱստուած տարեալ զբանն։ Եւ ընդ չորս կողմանս աշխարհիս քարոզեալ ։ Իսկ Յովսէփ մտեալ ի տուն Պետափրեա որ լի էր չարութեամբ եւ արեամբ։ Գլուխ գոլով սպանողաց ինքնակալ թագաւորութեամբ որ եւ երկինք եղեւ իսկ մտիւն Յովսէփայ զի Տէր էր ընդ նմա եւ ամենայն ինչ յաջողէր ի ձեռս նորա իբրեւ արեգակն լուսով ամենայն ինչ երեւեր նմա աւր ընդրութեամբ։ Եւ նախ քան զամենայն ինքն ճշմարիտն Աստուած զի գիտաց Պետափրեայ թե Տէր ընդ նմա էր եւ եթող ի նա զամենայն ինչսն եւ հոգսն ըստ այնմ թե Ընկեա ի Տէր զհոգս քո ։ Սակայն ասեն իմաստունք թե չէ հնար մարդոյ անտրտում կեանս գտանել զի չարն այն որ կամեցաւ հեղձնուլ զնա ի գբին մոլեցոյց կատաղեցոյց զտիկինն ցանկութեամբ ի վերայ նորա
Ի մտանելն Յովսեփայ ի բանտ երկեաւ մահ յամաւթ եղեւ սատանա։ Եւս մեծացաւ Յովսէփ զի ամենայն Եգիպտոս պատուէր զբանդապետն եւ նա զՅովսէփ զի թողեալ ի նա զամենայն իրս բանտին զի Տէր ընդ նմա էր։ Նորին խնամքն եցոյց տակառապետին եւ մատակարարին երազ եւ զի մխիթարէր եւ սփոփէր զամենայն կալանաւորսն ի բանդին Յովսէփ։ Արդ ետես զնոսա խռովեալս եւ տրտմեալս եհարց եւ յԱստուծոյ ասաց զմեկնութիւն երազոյն թեպետ եւ երազն իւր նախանձ ծնաւ նմա եւ մահ այլ նա սակայն յուսով մնայր նմա դեռ եւ սպասէր եւ ի նոյն խնամոցն Տեառն։ Տակառապետն նախ պատմեաց զերազն որ եւ ի բարին մեկնեալ վստահացաւ միւսն։ Երեք ուռքն ասէ երեք աւուրքն են որ ինչ կայր ի կամս նոցա եւ յոր ինչ գործոյ ելեալք էին երեւութացաւ նոցա։ Եւ զի զգինին ոչ ի կարասու եառ այլ յորթէ էառ կենաց նշանակ եւ նոր պատուոյ։ Յիշէ ասէ փարաւոն ոչ բարեխաւսիւ եւ կաշառաւք զի Աստուած ոչ մոռանա զվաստակ ուրուք եւ թողու զյանցանս եւ յարութեամբ յիշէ զմեռեալս։ Եւ եղեւ տակառապետին իրքն եւ յանձնեաց զինքն Յովսեփ կարճոգի եղեալ միայն յայսմ նուագի սակայն Աստուած երկայնամիտ մնա իւրում ժամանակի եւ մեծագունի պատճառի։ Ապա վստահացեալ մատակարարն ասէ զիւրն եւ կախուի զփայտէ յաւրինակ այնոցիկ որ ոչ բարիոք մատակարարեալ տնտեսեն զշնորհ տաղանդացն տուեալ ի Տեառնէ յերիս հասակս ի գլուխն եդեալ իբր զպսակ անձին միայն հոգացեալ ի նիւթ փառաց զպատճառս կենաց տուեալ նմա ի կերակուր ծառայակցացն զոր դեւք քաղեին ի նմանէ եւ անդ որդունք անմահք եւ ճիւաղք ճարակեն յարակա։ Մոռացաւ տակառապետն ոչ թե նա այլ Աստուած որ ոչ մոռանա։ Եւ յետ երկուց ամաց եւ ինքն Փարաւոն տեսանէ խորագոյն որ ուներ զկեանս եւ զմահ բազմաց եւ կարաւտի այնմ որ քննէ զխորս Աստուծոյ։ Եաւթն երինջք գէր եւ եաւթն նիհար եաւթն հասկ ատոք եւ եաւթ ազազունք։ եգիպտացիք երազադիւթք եւ հմայողք խտրաւղք բայց այս ոչ է սովորական բաջաղմունք անրջոց այլ յայտնութիւն աստուածային որ զխեռեալ արարածս հարկանէ ցասմամբ խառնելով զգութս զի մի ի սպառ կորիցեն։ Եւ արժանի առնէ զանարժանն փարաւոն զի եւ զարժանաւորն իւրն յայտնեսցի իսկ զՆաբոգոդոնոսոր վասն Դանիելի եւ զԲաղամ սակս Իսրայելի եւ զԿաիափա սակս Յիսուսի Աստուծոյ։ Եւ իբրեւ լռեցին ամաչեցեալ ամենայն խաբեբայքն յիշեցաւ Յովսէփ ի Տեառնէ որ ընդ նմա իսկ էր եւ տնտեսեր զխորհուրդն փակեալ եւ բանալ զխորհուրդն ի ժամու եկն Յովսէփ եւ լսեաց զերազն եւ ամենայն Եգիպտոս յակեւոս կայր եւ հերատուքն եւս կին ներքինոյն զի ցանկայր տեսանել զմահ նորա։ Բուռն հարկանէ Յովսեփ եւ զձեռն յԱստուած տա։ Առանց Աստուծոյ չլինի պատասխանի ասէ որով փրկի փարաւոն արձակեալ ի տարակուսանաց զի նախ սրբեսցին կռոցն երկրպագուքն կենդանոյն Աստուծոյ յիշատակաւն եւ ապա բախեսցէ հոգին զքնարն իւր ասելով մի է երազն փարաւոնի եւ մինն վկայ է միւսոյն զի Աստուած փոյթով ունի կամս լնուլ գործով զոր տեսլեամբ եցոյց փարաւոնի։ Եւթն թիւն սուրբ է եւ տաւն է ճշմարտին Աստուծոյ եւ խորհուրդ եւթն զաւրութեան Հոգւոյն որով բարերարէ մարդկան բնութեամբ բարի գոլով եւ զնոյն ախորժելով։ Եւ թե չառնեն արժանի զանձինս նովին թուով հարկանէ զանհոգացողսն ։ Զարջառ եւ զՆեղոս պաշտեին եգիպտացիքն իբր ծնընդոց եւ պտղոց տուաւղք վասն որոյ եւ առ գետովն տեսանէր զնոսա զի եւ զերինջն արջառ կոչելով լուծս դնեն եւ ջրով ծնանին երկոքին։ Ջուր է եւ սերմն կենդանոյն եւ ջրով ծնանի եւ սնանի հատ ցորենոյն եւ որպէս կենդանի է երինջ կենաց պատճառ է հատք ցորենոյն ։ Գէրքն եւ ատոքն աննմանք եւ առաւել եին նոյնպէս եւ զազիրքն առաւել յոյժ զի պարգեւքն Աստուծոյ եւ պատիժքն զարմանալիք են։ Ուտեին զազիրքն զգերսն վասն զի ուտէ հալէ եւ մաշէ սով զզաւրութիւն կենդանեաց գարշելիս գործելով։ Վասն որոյ ոչ լիութիւնն եւ ոչ սովն էր ըստ լեալ կարգին այլ հրաշք եւ գործք Աստուծոյ որ գրելոց էր յազգս եւ ի ժամանակս ամենայն ի խրատ եւ ի զգուշութիւն զի բարւոյն եւ ոչ չարին արասցէն նա զանձինս արժանի ։ Արդ առաջի փարաւոնի հարցաւ Յովսէփ եւ նա յերկինս ել ուսաւ եւ պատմեաց փարաւոնի յիշեաց զերացն իւր զորայիցն եւ իմացաւ դաշտ զԵգիպտոս։ Եւ անդ կանգնի Յովսէփ եւ գան երկիր պագանեն նմա։ Եւ զի ի վերուստ էր բանն հաւանեցան եւ աշակերտեցան ճշմարտութեանն։ Խրատ եւս առաջի դնէ այր մի իմաստուն խնդրել եւ կացուցանել ի վերայ Եգիպտոսի։ Զինքն ասաց այր զի ոչ ասաց արս զի ո այլ ոք էր այնմ բաւական զոր իմացեալ փարաւոն հաւանութեամբ բնաւիցն կացուցանէ զինքն պատուելով զնա կառաւք եւ մատանեաւ եւ հանդերձիւ եւ մանեկաւ այն որ իւրն էր անարատ զկնիք անմահ թագաւորին արկեալ զիւրեաւ զտերունական զպատմուճան առաքինութեանն զլուծ բոլոր հաւատոյն արկեալ զպարանոցաւն զկառսն Եղիայի ունելով յար որով ելանէր առ Տէր։ Եւ կոչեաց զանուն նորա Փսովնթոնփանէ որ ծածկելոց յայտնիչ։ Առանց քո ասէ ոք ոչ ամբառնայ զոտս ի գնալ եւ զձեռս ի գործել յամենայն Եգիպտոս եւ ի տան իմում ասէ ։ Ետ եւ զԱսանէթ նմա ի կնութիւն խառնելով եւ յազգն քրմապետաց զի չէր պակաս քան զթագաւորացն զի զոստս արձակեսցէ բարի տունկն այն որ ուներ զհոգին Աստուծոյ զոր ոչ խտրեաց Յովսէփ գիտելով եթե զգայութիւնն երթա զկնի զաւրաւոր մտաց։ Տասն եւ եւթն ամաց վաճառեցաւ Յովսէփ տասն եւ մի ամ եղեւ ի տանն Պետափրեա եւ երկու ամ ի բանդին եւ երեսուն ամաց իշխանացաւ եւ շրջեցաւ ընդ ամենայն Եգիպտոս եւ ամբարեաց զեւթն ամաց զլիութիւնն որ եւ յաղթեաց թուոյ որքանութեան բնութեան զոր նմանեցուցանէ յաւազոյ զի ոչ միայն զչափ ցորենոյն այլ եւ զթիւ ամբարանոցացն ոչ գիտեին։ Զի զեղուին տարերք զպտուղս յաջողեալք ի Տեառնէ։ Եկն սովն եւ յառաջին ամին ահաբեկ եղեւ ամենայն Եգիպտոս եւ աղաղակեցին առ թագաւորն եւ նա ասաց երթայք առ Յովսէփ ։ Եւ նա եբաց զըշտեմարանսն եւ վաճառէր։ Եւ սովն էր ընդ ամենայն երկիրն որք կարեին գալ ի դեղ սովոյն յայտ է իսկ զայլ հեռաւորսն այլով ցասմամբ խրատէր։ Եւ ի Քանան նեղութիւն մեծ ասէ սուրբն Ստեփաննոս զի ասեն թէ ունդք եւ բանջարք զոր ի պետս առնուն ի տեղ հացի ոչ լինէր կամ թէ աղ պակաս լիներ կամ ձուկն եւ կամ կիթ ի պակասութենէ խոտոյ։ Լուաւ Յակոբ եւ ասէ ցորդիսն Ազդ եղեւ ինձ թե գտանի հաց յԵգիպտոս։ Եւ թէ յումէ եղեւ ազդ եւ թէ ընդէր որդիքն ոչ գիտացին լուան զի դեռ առաջին ամ էր սովոյն։ Թերեւս յիշեաց զերազ որայիցն եւ խանդաղատեցաւ ոգին եւ միջասահման բան ասաց։ Արձակեաց զորդիսն բաց ի Բենիամենէ գուցէ ասէ կասկածէր եւս յեղբարցն։ Չոգան յանդիման եղեն Յովսեփա յեւ ոչ ծանեաւ այլ նա ծանեաւ եւ հարցանէր զուստն զի զԲենիամին ոչ տեսանէր գուցէ ասէ եւ զնա կորուսին բառնալով զյիշատակն Ռաքելի։ Եւ ասացին զանուն երկրին եւ զհաւրն եւ զեղբայրն որ ընդ հաւրն է։ Եւ ասաց բերել զեղբայրն թէ ոչ լրտես էք ասէ եւ եին լրտեսք զի զլուրն ի Քանան վասն հացի տեսին յԵգիպտոս։
Զել եւ զմուտ ասէ դիտել եկեալ էք եւ այնպէս լինելոց էր մտանել եւ ելանել կայր առաջի նոցա։ Յիշեաց զերազն որ առաջին տեսեալ զմոռացեալն ։ Ուստի գայք ասէ յորքան բարձրութենէ աւագութեան գայք կրսերոյս երկիր պագանէք։ Խոշտանգէ եւ դնէ զնոսա ի բանտի զերիս աւուրս զի աստեն յանցաւորքս քաւեսցին աստ գտանելով զանձինս որպէս եւ եղեւ։ Այո ասեն ի մեղս եմք զի զնեղութիւն ոգւոյն Յովսէփայ թողաք ի նմա յորժամ աղաչերն։ Եւ Ռոբէն զիւրն ասեր զերիս աւուրս անսուաղ եկաց Յովսէփ ի գբին Զաբուղոն ասեալ է ի կտակն վճարէ զայն Յովսէփ ոչ անսուաղ զի մարդասէր է դատաւորն իսկ ի խորհրդին երրորդին պատկառեալ հանէ ի բանտէն եւ մխիթարել կամելով զինքն երկեղած ասէ յԱստուծոյ զի մի երկիցեն։ ԶՇմաւոն կապէ եւ դնէ ի բանտի զի առաւել նախանձէր ընդ նմա զոր ասէ Գադ թե ես եւ Շմաւոն վաճառեցաք զՅովսէփ։ Եւ վաթսուն աւր գաւսացաւ աջն Շմաւոնի եւ մետասան ամիս ցաւեաց լեարդ իմ ասէ վասն զի ատէր զՅովսէփ զի որով մեղանչէ մարդ նովիմբ խրատի։ Չոգան հացիւն եւ գնովն եւ պաշարով առ հայրն եւ պատմեցին զանցսն։ Եւ նա ասաց Յովսէփ չէ ի միջի Շմաւոն չէ ի միջի եւ զԲենիամին եւս առնուցուք։ Յիս եղեւ այս ամենայն Յայտ է ուրախականքն ի տղայութիւն եւ տրտմականքս ի ծերութեանս քանզի չար եւ բարի ոչ խառնին ընդ միմեանս այլ տեղի տան միմեանց ընդ որ հիանայ այլ եւ ի մի հոգի լինին իմաստք ամենայն յաւիտենի ։ Արդ հարկ սովոյն ստիպէ զԻսրայել եւ վստահանա զորդիսն ի համեստ խելացիսն յՌոբէն եւ ի Յուդա եւ յղէ պատարագաւք։ Ռետին դեղ որ ի Գաղաադ լինի ի ծաղիկս եւ յարմատս կամ ամբրաւ կամ շաքար որպէս ասեն որ ի մեղրէ եւ կամ ի կորեկանէ կազմեցաւ յետոյ եւ զայլսն։ Աստուած իմ ասէ տացէ ձեզ շնորհս առաջի առնն յիշէ եւ զշնորհսն զոր ինքն եգիտ առաջի ամենայն ումեք։ Չոգան յանդիման եղեն Յովսէփայ զոր տեսեալ ետ տանել ի տուն զի ընդ նմա ուտելոց են։ Եւ նոքա խղճիւ մտաց կարծեին ի բանտ երթալ զի որ յարտաքուստ երկնչի յամուր մտանէ եւ որ ինքն ունի զկշտամբիչն ոչ գոյ նմա հնար խաղաղութեան։ Թեպետ հազարապետն քաջալերեաց սակայն երկնչեին։ Եկն Յովսէփ եւ մատուցին զպատարագն եւ երկիրպագին ի վերայ երեսաց թեպէտ եւ արեգակն եւ լուսինն չէին անդր մետասան աստեղքն ծեծեն զգլուխս իւրեանց ընդ երկիր այնմ յորմէ խրտչեին։ Արդ պաշտեն զնա պատարագաւք եւ երկրպագութեամբ եւ դեռ երազքն չէն ի գլուխ ելեալ։ Հարցանէ Հայրն ձեր ծերունի կեա եւ այդ է եղբայրն ձեր ։ Եւ աւրհնեաց զնոսա յԱստուծոյ կենդանւոյ եւ խանդաղատեցաւ եւ գալարեին աղիք նորա եւ մտեալ ի սենեակ ելաց։ Բնական գութք մարդոյ մասն ունին յԱստուծոյ սիրոյն բնականն առ ընդանիս եւ աստուածականն առ աւտարս։ Եւ պնդեալ զինքն ել առ նոսա եւ առեալ զսկիհն արծաթի հարկանէր մատամբն եւ նստուցանէր զեղբայրսն ըստ աւագութեան եւ կրսերութեան։ Եւ զարմանային յոյժ թե զիարդ հմայէ եւ առին մասունս պարգեւի։ Եւ մեծացաւ մասն Բենիամինի զի համամայր էր նմա։ Իսկ եգիպտացիքն առանձինն նստան յուտել զի գարշեին եգիպտացիքն ի կերակրոց նոցա զի զԱստուածս նոցա ուտեին։ Իսկ յետոյ լցան ամանք ցորենւոյ նոցա արծաթովն իւրեանց եւ սկիհն եդեալ յաման կրսերոյն ։ Եւ հասեալ հազարապետն կշտամբեր մինչեւ եգիտ եւ պարտաւորեալ դարձան անդրէն։ Ետես Յովսէփ զեղբարսն իւր եւ իբրեւ զանդաստան մի պարարտ փշոտեալ եւ մոլախոտեալ յանգործութենէ եւ ջանայ քաղել զփուշսն եւ պիտանիս գործել եւ ապա սերմանել զպիտանին։ Դառնան անդրէն եւ աղերսէ Յուդա եւ զինքն տայ փոխանակ ծառայ յաւիտեան։ Եւ նա ասէ ոչ գիտէք եթե հմայելով հմայէմ այս ինքն չթաքչի ինչ յինէն եւ սկիհն գործի իմն է իմացութեան որ է կողոմելով ընտրութիւն։ Ապա հարկեալ Յուդայի խոստովանի զյանցանսն զոր հաւրն ետուն գոյժ վասն նմա գազանակուր լինելոյ եւ թէ մինչեւ ցայժմն ոչ տեսանեմ նշանակեալ թե յուսով սպասէ ելից երազոյն։ Իսկ յետ խոստովանութեանն քաղցեաւ սպին ի սրտէն եւ հանեալ զեգիպտացիսն զի մի լուիցեն զասելն թե Ես եմ Յովսէփն զոր դուքն վաճառեցիք ։ Եւ ի չհանդուրժելն ելաց յորդ ձայնիւ մինչեւ լուեալ եգիպտացիքն եթե եկին եղբարքն Յովսէփայ ։ Մի տրտմիք ասէ զի Աստուած առաքեաց զիս այսր։ Խնամոցն Աստուծոյ տայ եւ ոչ նոցա չարութեան ։ Եւ այն վասն ձեր ասէ թողուլ ձեզ զաւակ այլ եւս հինգ ամ եւ ոչ եւս ասէ լինի սերմն եւ հունձք թերեւս երաշտ էր եւ ոչ գոյր անձրեւ եւ գետն Եգիպտոսի ոչ ելանէր ոռոգանել երկիրն զի ծանիցեն ամենայն երկիր զամենակալն Աստուած ի ձեռն հաւատարմին իւրոյ Յովսեփայ։ Ազդ եղեւ ի տունն Փարաւոնի եւ խնդաց յոյժ զի մինն ասէ թէ այնքան բարի եղեւ որ չափ շնորհք զեղուցուն ի գալ աւրհնեալ ազգին յերկիրս յայս ի մեզ ։ Եւ ասէ փարաւոն ցՅովսէփ Ասա ցեղբարսն քո գալ այսրէն հարբն իւրեանց եւ ուտել զուղեղ երկրիս որ էր պարարտ երկրին Գեսեմ եւ Արաբիա զի մասն է նա երջանիկն Արաբիոյ Եւ տալ սայլս կանանց եւ մանկանց եւ թե մնա ինչ ի տեղւոջն չագահել ինչ ի փոքրն վասն յուսոյն մեծի։ Եւ յետ Յովսէփ տասն էշս եւ տասն ջորի նպարակաւորս եւ պաշարաբարձս։ Եւ չոգան առ հայրն եւ պատմեցին եւ զարմացաւ յոյժ զի ոչ հաւատայր ։ Կիրք են բնութեանս մեծաց եւ կարաւտելի բարեաց ոչ հաւատալ Եւ թե զիարդ թագոյց Տէր ի նմանէ յայտ է զի մի խափանեսցին առաջարկութիւնք խնամոցն Աստուծոյ։ Զի գուժատուքն աւետատուք լինեին։ Զի պատմուճանն ծաղկեա արեամբ թաւթափեալ գուշակէր զմահ նորա եւ պատմուճանն զառնաւուխտ Բենիամենի կենաց տայր աւետիս։ Չիք աւր այնմ աւուր նման բայց թե աւր յարութեան յորժամ մեռեալք եւ կենդանիք առհասարակ լսիցեն զձայն փողոյն որպէս անդ զձայն սայլիցն առհասարակ որում հաւատացեալ արծարծեցաւ հոգին Յակոբայ եւ ասէ մեծ է ինձ այս քան զամենայն պարգւսն զոր ետ ինձ Աստուած եթե տակաւին կենդանի է որդին իմ երթայց տեսաց մինչ չեւ մեռեալ իցեմ ։ Չուեցին գնացին Յակոբ ի սէրն Յովսէփն եւ ամենայն բանականքն լիութիւն հացին։ Եկն ի ջրհորն երդման եւ մատոյց պատարագ Աստուծոյ Իսահակայ հաւր իւրոյ ։ Որպէս թե վասն հաւրն աւրհնութեան պահեցաւ նմա Յովսէփ որքան ի սուգ էր ոչ համարէր նմա պատշաճ պատարագ մատուցանել այլ թողեալ զսուգն ի Մամբրէ գայ ուրախ լինի ի ջրհորն երդման եւ անդ մատոյց պատարագ ։ Երեւի նմա Աստուած եւ քաջալերէ մի զնա ոչ երկնչել իջանել յԵգիպտոս զի կասկածէր գուցէ զելանեն որդիք նորա յերկիրն Աստուծոյ ես իջից եւ ես հանից որպէս թէ ոչ մնաց քո ինչ ի Քանան եւ ոչ մնասցէ յԵգիպտոս։ Աստ սայլքն չթողին եւ անդ նշանքն եւ արուեստքն։ Հաստատէ եւ զկեանսն Յովսէփայ դիցէ ասէ զձեռն յաչաց քոց եւ մաքրեսցէ զշամանդաղն որ յաղագս նմայ արտասուացն։ Թուէ զազգն վաթսուն եւ վեց եւ զՅովսէփ ինն որդովքն եւ որդեաց որդւովքն եւթանասուն եւ հինգ։ Զի երեւեսցի աւետիքն Աստուծոյ թե յազգ մեծ արարից զքեզ անդ ի յելսն վեցհարիւր հազարացն թիւ զկանայսն ոչ թուելով ոչ աստ եւ ոչ անդ նկատելով զՏեառն զգալուստն յարութեամբն որ ոչ առնէ հաւատացեալս իւր խտիր արուի եւ իգի ծառայի եւ ազատի զի լինիցին ամենեքեան մի ի մի գլուխն յարեալք ։ Արեգակն դիմէ առ հարաւով եւ զաստղն առաքէ զՅուդա բերել ընդ առաջ նորա զվերագոյնն լուսաւորաց զերկրպագելին գալ ընդ առաջ նորա քանզի ստիպէր զնա սիրտն նորա քան զկարողութիւն ոտիցն եւ զի պատուեսցի անունն մեծ աստուածատեսն գալով նմայ ընդ առաջ փառաւորեալ որդւոյն։ Եւ ի գալն փութայ Յակոբ իբր երկիր պագանելով անկանի պարանոցաւն Յովսէփայ եւ ելաց լալիւն մեծ մեռայց ասէ։ Սովոր են գութք զայս առնել զոր եւ Տէրն ելաց ի վերա Ղազարու։ Եւ ոչ միայն մարդ առ մարդ խանդաղատեալ հեղու զարտասուս այլ եւ ջերմն սիրողք Աստուծոյ առ նա ի տուէ եւ ի գիշերի։ Դաւիթ լայր զամենայն գիշերն եւ լուանայր զմահիճս արեգակն երկիր պագանէր
Եւ իբրեւ գնան երկիր պագանեն ի հանդերձեալն եւ դիցին թշնամիքն ի ներքոյ ոտիցն եւ որք գան աստեն եւ երկիր պագանեն փառաւորին եւ ի կենաց հացիւն կերակրին։ Եւ որպէս եղբարքն Յովսէփայ ոչ լցան հացիւ մինչ չեւ գնացին առ Յովսէփ նոյնպէս եւ մեք աստէն քաղցեալ եմք բանին մինչ չեւ անդր երթիցուք։ Եւ որպէս արծաթ եղբարցն դարձաւ եւ մեք առանց արծաթոյ լինիմք փրկեալք եւ յերկրորդումն ետ ծանաւթս Յովսէփ եղբարց իւրոց եւ Տէր մեր յերկրորդումն գալստեանն տայ ծանաւթս ի հարուածս տիգին եւ բեւեռացն։ Ստացաւ Յովսէփ զարծաթ եւ զոսկի եւ զերկիրն փարաւոնի զի զէնք եին սատանայի ինքեանք եւ ինչք իւրեանց որովք գործէր զամենայն պղծութիւնս որպէս Սոդոմայ երկիրն պարարտութեամբն զնոցայն ոճիրս զոր Յովսէփ տկարացուցանել կամեցաւ։ Իսկ զքուրմսն եւ զերկիր նոցա թողեալ զի զմեծամեղսն եւ զգազանն կատաղի մեծին թողու զաւրութեան եւ ձեռին զի ըստ առն եւ զաւրութիւն իւր եւ ըստ Աստուծոյ եւ գործք իւր։ Եւթն ամն Եգիպտոսի լիութիւն եղեւ ըստ արեգականն շրջագայութեան յերկոտասան ամիսս կատարեալ տարեաւ զի բարի է Աստուած եւ միայն պատճառք բարեաց զխոստացեալ բարիսն լիով եւ յաւելուածով տայ եւ կատարէ։ իսկ զեւթն ամն սովոյն թուի թե երեք ամ եղեւ եւ կէս։ Իբր Նաբաւգոդոնոսորայն եւթն ժամանակն զմի տարին յերկուս բաժանելով յամառն եւ ձմեռն բերելով հաշուելով զգարունն յամառն եւ զաշունն ի ձմեռն։ Անդ Դանիելի զԱստուած աղաչելով եւ աստ Յովսեփայ զի խնայեալք լիցին պատժապարտքն ողորմելով Արարչին քանզի յառաջին ամին սպառեցին արծաթ եւ զոսկի եւ յերկրորդ ամին զչորքոտանիսն եւ յերրորդին ամին զանձինս եւ զերկիրն վաճառեցին եւ առին կերակուր եւ սերմն ցանեցին յաշունն եւ ի ձմեռն եւ գարունն եհաս հատ որ մի այլ տարոյն ի թիւ եւթանն զոր Յովսէփ իմացոյց անգիտացն եւ հաւատացին նմա վկայ ունելով զփրձն ի յայլ ասացեալսն։ Տեսակն եւ զաւրութիւն բնաբանութեանն այսպէս երեւեցաւ մեզ դու որ հանդիպիս զիրաւն գտանելով տուր գոհութիւն Տեառն ի քո տուրսն եւ ի մեր զի ի գնալ եղբարցն Յովսէփայ յԵգիպտոս երկիցս յորժամ ծանաւթս ետ Յովսէփ երկուս ասէ անցեալ է եւ զհինգն թե մնացեալ է երկու ամ եւ կէս է կարծելի։ Եւ երբ ասէ Ել այն ամ զերկրորդէն է կարծելի եւ յերրորդին ըստ մեզն հաշուոյ վաճառեցան եգիպտացիքն երկրաւն։ Գտեալ է եւ մեր ուրէք եւ զայն եթե լեալ է սովորութիւն յԵգիպտոսի զերկու յեղանակն տարի ասել։ Եւ որպէս զՆեռինն ասեն ժամանակ եւթն լինել յերիս եւ ի կէս ամս հատեալ։ Եթե չտայ ոք աղաւթիցն Յովսեփայ եւ ըստ այդմ տեսցէ թե եւ ասէ զլիութեանն նոյնպէս զեւթն ամն ինքն գիտէ մեք զկարծիսն մեր չխնայեցաք ի մերոցս իբր զտէրունիս եւ ոչ զմեր։ Սակայն խորհուրդ եաւթանն ի հանցաւոր կենացս ի զգուշութիւն եղիցի մեզ լիութիւնն զոր տացէ Տէր եթե հոգեւոր շնորհ եթե մարմնաւոր ստացուած թե եւ զսգայարանս եւ զանդամս մարմնոյ ունիցիմք ամբարեսցուք յոգի եւ յանդամս կարեաց եկեղեցւոյ որ է յերկինս գանձել ըստ տէրունական խրատուն ։ Քանզի գայ ժամանակ յորում ոչ ոք կարէ գործել եւ կլանէ զայժմու կեանքս որ եւ բնաւ չերեւի ոչ գոյք եւ ոչ անդամոյ գործ շինուած եւ ոչ ակն տեսանէ եւ ոչ ունկն լսէ ոչ բերան խաւսի ոչ ձեռք գործէ ոչ ոտք գնան եւ ոչ այլ ինչ վճարի ոչ թուով հոլովման արեգական եւ լուսնի այլ անշարժ եւ անմտանելի արեգականն կալով ի հաստատութեան անեզրական յաւիտենիւն զի երեւելիքս այս առ ժամանակ մի են իսկ աներեւոյթքն յաւիտենականք յերկարաձգեալք ընդ եսն անսպառ հատուցմամբ առնելով զհատուցումն բարեաց եւ տալով զտոկոսիս յանցանացն յանելանելի գեհեանն։ Եւ եկաց Յակոբ յԵգիպտոս ամս տասն եւ եւթն տասամբն նուիրեաց զինքն եւ զԵգիպտոս Աստուծոյ ճանապարհ առնելով Տեառն իւրոյ անդ եւ եւթամբն հանգոյց զկամսն Աստուծոյ յախտիցն եղեալ յազգն եգիպտացւոց անուշահոտ վարուքն իւրովք յարացոյց տուեալ զինքն եւ զորդիսն իւր առաջի նոցա կեցեալ միանգամայն ամս ՃԽԷ հարիւր եւ քառասնովն կատարեալ ըստ Աստուծոյ զկեանսն իւր ի շնչաբերութենէ քառասնաւրէին հետէ չառեալ բնաւ տեսակ աղտեղի հանգուցեալ կողմամբ եաւթանն ի գործոց իւրոց զոր վաստակեցաւ յերկրի իբրեւ Աստուած յիւրայոցն արժանաւոր շաբաթուն Տեառն։ Երդմնեցոյց ապա զՅովսէփ առնել ընդ նմա ողորմութիւն եւ ճշմարտութիւն ։ Ողորմութիւն իբրեւ ինքն յԱստուծոյ մեծացեալ քան զնա յորմէ ողորմել պարտի կարաւտելոցն եւ ճշմարտութիւն զի հատուսցէ նմայ զպարտսն որ առաւել սիրէր զնա քան զայլ եղբարսն եւ շուտս ցաւեցաւ վասն նմա ի վաճառելն յեղբարցն զի թաղեսցէ զնա յերկրին զոր խոստացեալ է Աստուծոյ տալ նոցա զի ի պատճառս նախնեացն յաւժարեսցին որդիք նորա ելանել ի ժամանակի իւրեանց զի թե ոչ կամեցին յանդիմանեսցէ հաւատ մեռելոյն զկենդանիսն։ Եւ երկիր եպագ ։ Յայտ է ողորմութեանն զոր խոստացաւ առնել։ Իսկ Ի գլուխ գաւազանին զի նստեալ ի մահիճս գաւազան ունելով ի ձեռն նշանակելով զերկրպագելի փայտն փրկութեան։ Ազդ եղեւ Յովսէփա թե հայր քո նեղեալ է ի ցաւոցն քանզի յղի գոլով բնութիւն ստիպիցէ ի ծնունդ մահն իբրեւ զմանուկ։ Եւ գայ Յովսէփ որդովքն զի առցէ զաւրհնութիւնսն զոր առեալ էր նորա յիւրմէ հաւրէն զի մի տարցի ի գնալն աստի չլինելով ոք արժանի որ հայցէ գտանէ։ Զաւրացաւ Իսրաէլ եւ նստաւ ։ Յայտ է անուանն շնորհն զաւրացոյց զնա տալ զոր առեալն էր։ Աստուած իմ ասէ երեւեցաւ ինձ եւ աւրհնեաց զիս եւ ասէ աճեցուցից եւ բազմացուցից զքեզ յիմ անուն ասէ հան զերկու զորդիքն քո զի աճեսցին ի Տեառնէ Իբրեւ զՌոբէն եւ զՇմաւոն եղիցին թերեւս զի անկեալ է փուտ մեղաց ի նոսա իբրեւ յարմատս ծառոց յորմէ ոչ աճեն նոցա փոխան եղիցին ասէ եւ յոյս տայ նմա այլս ծնանել զորս յիւր անուն կոչեսցէ որք զնորայն եւ ի նմանէ առցեն զաւրհնութիւնս եւ յանուն եղբարցն կոչեսցին ի յառնուլն զժառանգութիւնսն իսրաելացի յիմ անուն ասէ եւ ոչ եւս Եփրեմեան եւ Մանասեան եւ Յովսէփեան յանուն քո զի այս է ասելն անուն յաւիտեանական տաց նոցա եւ մի պակասեսցին տա եւ զանուն տեղոյն որ անկ է նոցա։ Մեռաւ ասէ մայր քո յասպարիսին Քափրաթայ եւ այն է Բեդղեհէմ ուր եւ աղբիւր աւրհնութեան բղխելոց է ուստի եւ զրկեցին Յուդաեանքն։ Հարցանէ ցնա վասն որդւոցն Զինչ են դոքա պատճառս տալով խաւսել Յովսէփայ գոհանալով զԱստուծոյ մատոյ ասէ եւ համբուրեաց Առեալ ի գիրկս պատկառելով ցաւոցն թոյլ տա ցնծալ յԱստուած որպէս գինեաւ Եւ աստուածարեալ եւս ահա ասէ երեսաց այսինքն ասէ փորձիւ գիտեմ զի Աստուած ընդ իս է։ Յերեսաց քոց չեղէ կարաւտ որում չկայր ակն եւ յաւելուածով զաւակացդ քոց զոր ետ Աստուած։ Եւ հանեալ Յովսէփայ ի գրկացն երկիր պագին շնորհացն Աստուծոյ որ ի նմա տուողին նմա զինքեանս ։ Դարձեալ ածէ առ հայրն հանդեպ կացեալ երեսացն զանդրանիկն յաջն տանելով։ Եւ զի ծանրացեալ եին աչքն նորա որպէս զԻսահակայն զի կրեսցէ զխաբիլն հաւրն եւ տացէ զաւրհնութիւնն կրսերոյն ձգմամբ ձեռացն որում աւգնէ Յովսէփ զերեցն ասելով թե սայ է կարծելով թե ոչ գիտէ։ Գիտեմ ասէ այլ զոր առի տամ զիրիցութիւնն կրսեր գոլով եւ աւրհնեաց զնոսա յիշելով զհարսն որք հաճոյ եղեւ Աստուծոյ եւ վասն այնորիկ կերակրեաց զիս Աստուած ի մանկութենէ իմմէ եւ ոչ Յովսէփ։ Եւ հրեշտակն որ փրկեաց զիս յամենայն չարէ վասն զի յայն ձեռնադրեցան հրեշտակք խնամել զտկարութիւն մարդկան որք ոչ պահեցին զոյժս զաւրութեանն զոր առին պատկեր գոլով Աստուծոյ իսկ նոքա ունին զոր առին եւ հզաւրք են զաւրութեամբ ի յառնելն զպատուիրեալսն ի Տեառնէ։ Եւ դարձեալ զանձնաւորութիւն երրորդական աստուածութեանն յիշէ զԱստուածն կրկնելով երկիցս զՀայր եւ զՀոգի ազդելով եւ զմարդացեալն Աստուած հրեշտակ կոչեաց որ եւ հրեշտակավայելուչն խաւսեր բան զոր լուայ ի հաւրէ ասէ ծանուցի ձեզ ասէ։ Եւ Եսայի կոչէ զնա Հրեշտակ մեծի խորհրդոյ յայտնիչ ստուգելով զկնի ճշմարիտն Աստուած հզաւր կոչեցեալ զնա եւ հայր հանդերձելոյ աշխարհին։ Եւ ետ զԵփրեմ յառաջ քան զՄանասէ եւ տես զթագաւորական շնորհն որ տալոց էր նմա Աստուած ի վերայ Ժ ցեղիցին զԽաչն նկարելով տարածմամբ ձեռացն ի գլուխս մանկանցն։ Եւ զի յաջն Յովսէփայ գոյր աւրհնութիւն բաւական համարի Մանասէի եւ ետ զՍիկիմ Յովսէփա որ իգամոլութեամբ աւերեցաւ զի շինեսցի ողջախոհութեամբ նորա։ Եւ զի ասէ Առի սրով եւ աղեղամբ կամ զորդւոյն իւր համարի եւ կամ զաղաւթսն կոչէ սուսեր եւ աղեղն որով փրկեցան ի վրիժառուացն Սիկեմայ եւ կամ ընդ ոչխարսն զոր ետ ի գինս տեղոյն սուսեր եւ աղեղն ետ։ Այս Սիկիմ է որ ի գալն ի Միջագետաց բնակեաց Յակոբ եւ կանգնեաց սեղան եւ ոչ է այն զոր Աբրաամ գնեաց յորդոցն Քետա որ Սիքէմ կոչի որ եդանէ յայրի անդ նախահայրքն։ Սիկիմն Սիւքարն է որ ասէր կինն սամարացի ընդ Տտէրն թե Դու մեծ ոք ես քան զհայրն մեր զՅակոբ ։ Եւ Քեբրոն մաւտ է ի Սիկիմ Բ աւուր ճանապարհ ընդ մէջ է այսմ զոր եւ Աբրաամ ստացաւ։ Անդ ասաց դնել զինքն Յակոբ ի Մամբրէ զի իւրն ի Սիկիմ դնիցի մինչեւ եկեսցէ այն որ սրբէ զամենայն արարածս անխտրութեամբ զի եւ ուր դնիցին սուրբ է նմին իբր զերկրպագութիւնն արար ի ծագ գաւազանին զի թագաւորութիւն եւ քահանայութիւն եւ մարգարէութիւն նմա մնա յառնուլ եւ տալ Խաչին երկրպագուաց։ Այնուհետեւ ատեան ուղղէ իբր զթագաւոր կոչելով զորդիսն վասն զի կեանք արդարոցն նահատակութիւնք են հոգեւորք եւ վաղճան նոցա փոխումն ի լաւագոյն կեանս եւ յաշխարհս գիտեն ուր երթան եւ խնամ տանին աստեացս աստուածազգեաց լինին եւ մարգաէանան զհանդերձեալսն ։ Եկայք ասէ եւ պատմեցից ձեզ ինչ որ պատահելոց է ձեզ ի վաղճանին զի Աստուած արկանէ ի սիրտ եւ տա խաւսել զապայսն զի զբարին լսելով արժանի արասցեն զանձինս եւ ի չարէն զարհուրեալ զգուշասցին ի մեղաց վասն որոյ գալոցն է եւ զեղեալ յանցանս քաւեսցեն։ Իբրեւ Ռոբէն որում ասէ անդրանիկ եւ սկիզբն զաւրութեան որպէս թե ասիցէ զայլ կին ոչ գիտացի ես մինչեւ ցմայր քո վկայ զԱստուած կոչելով եւ զամենայն որդիսն զի անդրանիկ ասելով զանձին պարկեշտութիւն յայտնէ։ Ողորմիմք ամենեցուն որ ոչ այսպէս պարկեշտութեամբ պահեցին զանձինս մինչեւ ստեղծեցի նմա կին ի կողէ խնամաւքն Աստուծոյ եւ ոչ մոլեգին ցանկութեամբ։ Խստութեամբ գնացեր այսինքն զանուղայ եւ զխոշոր ճանապարհն գնացեր եւ ոչ զանդրանկի վասն որոյ կորուսեր զնա։ Երկուս չարիս գործեցեր զի պղծեցեր զսերմն քո եւ այն Հաւր քո անկողնաւ վասն որոյ երկուց մահուց ես արժանի ։ Իբրեւ զջուր մի եռասցիս ։ Ծառ ոռոգեալ յարմատն եւ ջրով եռայ ի վեր յոստսն եւ ի ծայրսն շարժելով զտունկն ի տերեւ եւ ի ծաղիկ եւ ի պտուղ ի գոյն ի հոտ եւ ի համ։ Եւ թե չեռայ ջուրն ի վեր գաւսանայ եւ չորանայ ի յայրումն հրոյ։ Զի յաւտար աղբեւրէ արբեր ասէ Իբրեւ զջուր մի եռասցիս ի վեր ։ Այս անէծք եհատ զարմատս տնկոյն եւ չորացոյց կիսովին զի թագաւոր եւ քահանա ի սորայ ազգէն ոչ եղեւ մարգարէ թերեւս եղեւ եւ բացաւ դուռն ապաշխարութեան յաւրհնութենէն Մովսիսի զի ոչ կամի աստուած զմահ մեղաւորին։ Այլ եբրայեցին ասէ Խրամատեցար իբրեւ զջուր մի մնասցես զի բնական աւրինացն զիւրում հատեր պարսպին որ պահեր ի բազում ազգս։ Եւ դու խրամատեցար կոխեալ ետուր զքեզ չարին իբրեւ զջուր որ մտանէ ի գետին եւ ոչ եռայ ի վեր։ Եւ եղեւ այս ի Դադան եւ յԱբիրոն որ բացաւ երկիր եւ եկուլ զնոսա զորոյ զողորմն տեսեալ Մովսիսի եւ զապաշխարելն Ռոբէնի գիտացեալ ասաց Կեցցէ Ռոբէն եւ մի մեռցի ։ ԶՇմաւոն եւ Ղեւի եղբարք կատարեցին զանաւրէնութիւն զի թեպէտ հանցաւորն եւ սեղեխն յիրաւի մեռաւ այլ ոչ ամենայն բազմութիւնն։ Ի խորհուրդս նոցա ոչ եմուտ անձն իմ ։ Վասն զի ոչ արարին զնա խորհրդակից ի ժամ ժողովոյն անիծանէ զցասումն եւ զսրտմտութիւնն նոցա որ ի մաւրէն չարեաց եւ ոչ զորդիսն զի նա զայրացոյց զնոսայ որ մարդասպանն էր զի գործելով զայն ջնջեսցին ի շրջակայ ազգացն։ Զի արք որք ընդ թագաւորին կամսն հային եւ գործեն ներքինիք կոչին եւ եթէ ելանեն արտաքինքն։ Եւ զի յԱստուած արժան էր հայել եւ նա ոչ թողոյր նոցա զվնասն անձամբ արարին եւ խաբէութեամբ եւ այն ուխտիւն Աստուծոյ զոր թեթեւացուցին զմեծ խորհուրդն հայհոյութեան հեթանոսացն պատճառք եղեն թեպետ եւ նոքա ի սուր հրաւիրեալք էին եւ արժանի այլ չեւ եւս էր լցեալ մեղք ամուրհացոց ։ Ցանկեցից ասէ եւ ցրուեցից ի մի չարիս միաբան եղեն ասէ ցրուեցից զնոսա ի միմեանց։ Իբրեւ զՓենեհէզ եւ զԶամբրի հակառակ միմեանց այլ սակայն զի մանկունք էին եւ զնախանձ քեռն իւրեանց զգեցան եւ մասնաւոր ինչ զաւրինացն կամս արարին սրբեցան սուրք նոցա եւ ոչ յիշեաց Աստուած նոցա զմեղս մանկութեանն նոցա զի Ղեւի իբրեւ զաղ եւ զհամեմ ցրուեցաւ ընդ ազգսն քահանայել եւ Շմաւոն դպրութեամբ ուսուցանել զԻսրայէլ այլ երեք են սոքա որք անիծանն անդրանիկն Ռոբէն անդրանիկ ժողովուրդն հրէիցն որ յանդգնութեամբ գնաց ընդ Տեառն մերոյ եւ պղծեաց զհանգիստն Աստուծոյ զտաճարն զոր զՏէրն նորա սպանանելով։ Եւ քահանայք եւ դպիրք ի սոցա ցեղէն էին խաչաւղքն Քրիստոսի ։ Յուդա զքեզ աւրհնեսցեն եղբարք քո ձեռք քո ի վերայ թիկանց թշնամեաց քոց։ Երկիր պագցեն քեզ որդիք հաւր քո կորիւն առիւծու Յուդա։ Ի շառաւեղէ ելեր որդեակ ելեր բազմեցար ննջեցեր իբրեւ զառիւծ եւ իբրեւ զկորիւն առիւծու եւ ոյ յարուցանիցէ զքեզ։ Մի պակասեսցէ իշխան Յուդա եւ մի պետ յերանաց նորա մինչեւ եկեսցէ այն որոյ իւր է իշխանութիւնն եւ թագաւորութիւնն եւ նայ է ակնկալութիւն ամենայն հեթանոսաց։ Կապեսցէ զորթոյ զյաւանակ իւր եւ զգնդակէ որթոյ զաւանակ իշոյ իւրոյ լուասցէ գինով զպատմուճան իւր եւ արեամբ խաղողոյ զհանդերձս իւր ուարթագին են աչք նորա ի գինւոյ եւ սպիտակ ատամունք նորա քան զկաթն ։ Ասաց Աստուած բարեկամին իւրոյ յետոյ եւ մարգարէին առաջնոյ Մովսեսի խորհուրդ իմ նախ ինձ եւ ապայ իմոցն է յայտնի ։ Իսկ որք չէն ընդ իս եւ չէն յիմոցն ծածկեալ եւ թաքուցեալ է ի նոցանէ։ Արդ ընդ Աստուծոյ եւ յաստուածայնոցն ո ոք այլ քան եթէ զարժանաւորն իւր եւ զհաւատարիմն Յակոբ նահապետն զհայրն երկոյտասան ազգացն ըստ պայծառութեան աստեղաց երկնից եւ ըստ յոլովութեան աւազոյ առ ափն ծովու ծանրացելոցն մեղաւք զորոյ զմիտսն ճառագայթիւք լցին կաճառք աստեղաց երկնաւոր զարմիցն արդարոցն դասուց եւ մարգարէիցն հանդէս եւ առաքելոցն պարք որք ի նմանէ սերելոց էին եւ մանաւանդ իմանալի արեգականն արդարութեան որ ի նմանէ անթաքչելի ծագելոց էր իբրեւ զփայլակն որ ելանէ յարեւելից եւ երեւի մինչեւ ի մուտս արեւու զթեւս բժշկութեան արձակելով ընդ հիւսիսի եւ ընդ հարաւ զորոյ զյիշատակն անհնար է մոռանալ ի տուէ վայելմամբ եւ ի գիշերի ակնկալութեամբ յուսով զորոյ զհանգամանքն ուսանիմք ի ստուերին վարժելով ի հաւատս մեծի ճշմարտութեանն ։ Քանզի թե յառաջ քան զլինելն աշխարհի ընտրեցաւ սուրբ եկեղեցի ըստ Պաւղոսի ապա յայտ է թե ընդրեալքն նորա ի ժամանակի իւրեանց ոչ անծանաւթացան ի նմանէ յորոց մի է եւ մեծն քան զյոլովս տեսողն զԱստուած գրկախառնեալ ի մարտս գաւտեկռութեան մինչեւ ցառաւաւտն։ Որ եւ մանաւանդ կարաւտեալ մարդասիրին Աստուծոյ գայ ի համբոյր ծարաւելոյն նմա արդարոյ վարժելով զնա պատերազմել ընդ մեղս եւ ընդ ախտս հոգւոյ եւ ընդ մեղսասէր մարդկան որ կամին զանմեղսն ձգել արտաքոյ կամացն եւ աւրինացն Աստուծոյ։ Վասն որոյ զպատճառսն եւս ասէ ի վերայ Ժուժկալեցեր ընդ Աստուծոյ եւ ընդ մարդկան զաւրաւոր լիջիս ։ Եւ զի մի հպարտասցի կաղ առներ զնա ի յանդիմանութիւն տկար բնութեանս մերոյ զի մի կարծեսցէ առաքինութեամբն իւրով եւ սիրովն առ Աստուած հաւասարել առաքինութեանն եւ սիրոյն Աստուծրոյ որ առ մեզ։ Արդ այս Յակոբ տեսող այսպիսի սքանչելեաց եւ Աստուծոյ կերպացելոյ ի ձեւ հասակի առն որպէս երբեմն ի գլուխ սանդղոցն հաստատեալ ի Բեթել որով եւ կոչեցաւն Իսրայել Տեսաւղ Աստուծոյ կրելով միշտ յինքեան զշնորհս երեւեցելոյն եւ զտեսողական հոգին ի ժամ հրաժարմանն անցաւոր յանցաւոր կենցաղոյս յորում առաւել հոգեխառնի եւ աստուածարէ հոգի ի բաց կալով ի թանձրամած մթախառն մարմնական կենացս հայի ի վերայ բազում ժամանակաց եւ տեսանէ որ ինչ լինելոց է ի դարս ժամանակափոխութեան որդւոց իւրեանց եւ թոռանց ըստ արժանեաց նոցա եւ կամ ըստ գթութեան բարերարութեանն Աստուծոյ։ Եւ ասացեալ ի վերայ երից որդեացն զպատուհաս հանցանաց նոցա թափելով զնետս բարկութեան ի կապարճացն անիծիցն ի վերայ Ռոբէնի Շմաւոնի եւ ղեուեայ եւ զահի հարան ամենայն որդիք նորայ գուցէ այնպիսի գաւազանաւ փշալից տանջելոց է զամենեսեան։ Այլ իբրեւ եկն եհաս առ սքանչելի որդին իւր որոյ անունն շնորհ եւ գոհութիւն կոչի որ եւ ասաց մայրն ի ծնանիլն Աստուծոյ Գոհանամ զքեն այլ եւ խոստովանեալ եւ երկրպագեալ։ Փակեցաւ դուռն անիծից եւ դադարեաց ցասումն բարկութեան ամաչեաց չարութիւն բանսարկուին որ ընդ ակամբ հայեր կորուսանել զազգս մարդկան եւ ի ձեռն Յակոբայ անիծիցն զուարճանայր որ եւ ի Յուդա եկեալ հարաւ ի դիմի։ իբր եւ զլեառն մեծ ի դէմ անկեալ ոչ ետ թոյլ յառաջանալ դառնագոյն բանիցն այլ ասաց Յուդա զքեզ աւրհնեսցեն եղբարք քո ոչ եթե շատ ինչ բարի ետես ի նա գործեցեալ բայց թե ի թափելոյն զՅովսէփ ի սպանութենէ եղբարցն այլ զի փայլատակեաց ճառագայթք ճշմարտութեանն խոստացեալ աւետեացն զաւակին Աբրաամու Իսահակայ եւ Յակոբայ յորմէ աւրհնին ամենայն ազգք նախ ի Դաւիթ ստուերագրեալ եւ խոստմանն առաւել եւս ճշգրտեալ ի պտղոյ յորովայնի նորա նստուցանել յաթոռ նորա եւ ապայ ի կարգի ըստ ժամանակաց ի մարգարէիցն հաւատարմացեալ ի բանս եւ յաւրինակս յայտնիս եւ ի լրման աւուրց արդիւնացեալս ։ Քանզի թագաւորեալ Դաւիթ յաղթութեամբն Գողիադու թե որ զառաջին նախանձեին եղբարքն այլ ի տեսանել զշնորհս արքայութեանն ի վերայ նորա խաղացեալք աւծմամբն Սամուելի աւրհնեցին զնա եւ ասեն Կեցցէ արքա։ Նոյնպէս եւ ըստ կարգի զնստեալսն յաթոռ նորա մինչեւ եկն այն որ ասաց ցՊիղատոս թե Ի յայդ իսկ ծնեալ եմ ես ի թագաւորութեան յառաջ քան զարուսեակ եւ Ի դոյն եկեալ յաշխարհ ըստ Գաբրիելի թագաւորեալ ի վերայ տանն Յակոբայ ի յաւիտեան զոր աւրհնեն ամենայն արարածք հրաւիրեալք ի Դաւթայ եւ յերից մանկանցն իբրեւ զարարիչն իւրեանց։ Իսկ ծնեալքն անախտ ի կոյս աւազանէն զորս ոչ համարի ամաւթ եղբարս անուանել աւրհնեցին եւ աւրհնեն զնա յաւրհնութիւն նոր ուսեալք ի Դաւթայ ընդ հաւր եւ ընդ ամենասուրբ Հոգւոյն Սրբոյ զերիս անձինս ի միում բնութեան եւ ոչ ըստ հնոյ հրէական աւրհնութեանն։ Նախ դասքն սուրբ աւրհնեցին առաքեալքն ի հաղորդելն ի վերնատանն ըստ Աւետարանին որ ասէ Աւրհնեցին եւ ելին ի լեառն Ձիթենեաց եւ տեսին զՏէրն ելեալ յերկինս ի Ձիթենեաց լեառնէն եւ երկիր պագեալ դարձան յԵրուսաղէմ ։ Եւ եին ասէ հանապազ ի տաճարին գովեին եւ աւրհնեին զԱստուած ։ Որպէս եւ արդ մանկունք հաւատոյ ի սուրբ եկեղեցւոջ առնեն աստուածաբանելով զխաչեալն աւրհնեն զնա ի վերա աթոռոյ արքայութեան իւրոյ խոստովանելով ամենայն լեզուի եթե Տէր է Յիսուս Քրիստոս ի փառս Աստուծոյ Հաւր։ Ձեռք քո ի վերա թիկանց թշնամեաց քոց Յուդայեան Քաղեբայն ի վերայ Քանանացւոցն յորոց սրբեին զերկիրն աւրհնութեամբն Մովսէսի եւ Յեսուա զաւրացեալ լրտեսքն քաջահաւատ եւ կորովի եւ Դաւթի ձեռքն յԵդոմաւոցն եւ Մովաբացւոց եւ Փղշտացւոցն եւ Ասորեստանեաց։ Յամենայն ժամանակս իւր յորժամ փախստական լինելով դարձուցանեին թիկունս յորմէ անզերծ եղեալ հարուածս ընդունեին ի թիկունս եւ ոչ յերեսս իբրեւ զայն գնաց Դաւիթ արկանել զձեռն իւր ի վերայ Եփրատ գետոյ հարկանէր զարքայն Սուբա ի հազարս եւ ի բիւրս եւ ի հազարս կառաց եւ հեծելոց։ Իսկ Տէրն Դաւթի ըստ Աստուածութեանն եւ Որդին նորա ըստ մարդկութեան զադամաստեղծ ձեռսն եւ զերկնապարզ բազուկսն տարածեաց ի վերա Խաչին կոչեաց զաշխատեալ եւ զբեռնաւոր ազգս հեթանոսաց որ ի պաշտոնէ դիւաց եւ ի զոհագործութենէ նոցա ի շինուածս մեհենաց եւ ի կանգնումն բագնաց զվաստակեալսն եւ զծանրաբեռնեալսն մեղաւք մեծարելով ի գիրկսն խոստացաւ հանգիստ զոր լուեալ չար իշխանին աշխարհի որ չարութեամբն իւրով զոչ իւրն այլ զտեառն իւր ունէր։ Ապստամբն ծառայն անկեալ արտաքս յիշխանութենէ թիկունս դարձուցեալ փախչէր անկեալ ի յորջն դժոխոց կարծէր թագչել ուր եւ անդ ժամանեալ կողոպտէր ի նմանէն զհոգիսն որ յԱդամայ հանելով անդի։ Իսկ թշնամին լի ամաւթով ի տեառնէ իւրմէ միշտ փախըստեայ է ծածկելով զամաւթալից երեսս իւր ի Քրիստոսէ եւ յիւրոցն որք հրաման առին կոխել զաւձն կամակար եւ զվիշապն փախուցեալ զորոյ զգլուխն ջախջախեաց Տէրն ի վերայ ջուրցն Յորդանանու։ Երկիր պագցեն քեզ որդիք հաւր քո Դաւթի երկիր պագին երկոտասան ցեղքն իբրեւ թագաւորի որդիքն Աբրաամու իսկ Տեառն մերոյ երկիր պագին ազգք եւ ազինքն յամենայն լեզուաց որք հաւատացին եւ ի վախճանի աշխարհիս գրեալ է զամենայն ազգն այսինքն հրեշտակք եւ մարդիկ ։ Ոյ արար զհրեշտակս իւր հոգիս եւ յորժամ միւսանգամ մուծցէ զանդրանիկն յաշխարհ ասէ Երկիր պագցեն նմայ ամենայն հրեշտակք Աստուծոյ զի եւ նոքա որդիք կոչին Աստուծոյ։ զոր եւ նախ արեւելեան թագաւորքն գուշակեցին զամենայն զազգաց զերկրպագութիւն որք եկեալ յԵրուսաղէմ ասեին Ուր է որ ծնաւ արքայն Հրէից զի տեսաք զաստղն նորա յարեւելս եւ եկաք երկիր պագանել նմա վասն զի երկիրպագութիւն մանաւանդ Աստուծոյ վայել է քան մարդոյ որ պատկեր է Աստուծոյ եւ ոչ Աստուած մինչ եւ մարդացաւ Աստուած անճառաբար։ Վասն որոյ ի չորրորդին տեսեալ Յակոբայ զչորեքնիւթեա բնութիւնս զարարչագործն եկեալ ի մարդեղութիւն յերկրպագութիւն նմայ յորդորէ զորդիսն Ադամայ բնութեամբ եւ զորդիսն Աստուծոյ շնորհաւք ի նմանէ տուեալ իշխանութիւն։ Որք ընկալանն զնա ասէ ետ նոցա ասէ իշխանութիւն որդիս Աստուծոյ լինել որք պարտին զձեռս ի թիկանց թշնամեաց ունել ։ Չիք չարագոյն թշնամի քան զմեղս որ երբ զաւրանայ անդամնաւորի եւ մարդանայ եւ սատանայի լինի դարմանիչ զոր որդիքն Աստուծոյ տեսեալ զանգէտսն ծանրաբեռնեալ ողորմին եւ բուռն հարեալ յերկիր կործանեն շարժողաւն իւրեանց զինուորաւ որ առնէ զանդամս մեր զէն անիրաւութեան մեղաց զոր թափեալ ի նմանէ առնեմք զէն արդարութեան եւ պարկեշտութեան եւ պատճառ փառացն Աստուծոյ։ Զոր թե յետ այնորիկ շողոքորթի իբրեւ զշուն տալ զանուն կորիւն առիւծոյն զի ի հոտոյ անդի փախիցէ։ Կորիւն առիւծոյ ասէ Յուդա ելեր բազմեցար ննջեցեր իբրեւ զառիւծ եւ զկորիւն առիւծոյ ։ Իբրեւ ասաց կորիւն առիւծու նախ յասել թե ի շառաւեղէ ելեր որդեակ ։ Ոչ գարշի Արարիչն զպատկեր եւ զանուն արարածոցս արկանել զինքեամբ ըստ այնմ թե Ես եմ իբրեւ զառիւծ ի վերայ տանն Յուդա յոր վստահացեալ սուրբքն կոչեն զնա նովիմբ անուամբ Առիւծ եկեալ ի տունն Յուդայ զպերճն զխրոխտն զհզաւրն զհամառաւտն զահագինն ամենայն գազանաց առիւծ որ է անունն ի յառնլոյն կոչեցեալ։ Յարձակեցայց ասէ առից եւ գնացից եւ ոչ հոգացայց։ Երբեմն զթշնամիս առակաւ կոչէ ել ասէ առիւծ ի մորոյ իւրմէ եւ բաւական կորեանց իւրոց որսացաւ։ Եւ զի մի թուեսցի զաւրութիւն ունել թագաւորն ասորւոց կամ բաբելացւոց յինեանց ուժոյ զինքն ասեր ինքն առիւծ եկեալ ի վերայ նոցա։ Ըստ որում եւ զաթոռն հրաշալի տեսանէր Եզեկիել եւ առ ընթեր նոցունց զքերովբեսն կերպաձեւեալ ի տեսակ առիւծոյ զի թագաւորական ասի կենդանին եւ թագաւոր գազանաց։ Յայնոսիկ առակելով զթագաւորսն եկեալս ի վերայ Երուսաղէմի եւ ինքն իսկ նոքաւք գայր առնել դատաստան նոցա։ Եւ զի վասն մեղաց եւ ամբարշտութեան հրէական ազգին գային բարկութեամբն Աստուծոյ առիւծքն ի վերայ Երուսաղէմի նոյնպէս եւ վասն մեղաց ազգի մարդկան եւ կռապարիշտ մոլորութեան եկն Որդին Աստուծոյ մարդկային բնութեամբս եւ անուամբ առիւծու ցասմամբ զարթուցեալ ի վերայ իշխանին մահու եւ մեղաց մոլորութեան զգեցուցանելով տկարացեալ բնութիւն մարդոյն զզաւրութիւն առիւծու զի թափեսցէ զգիշատեալ դիակս տանն Ադամայ ի ձրձիտ փաղանգէ աղուեսուց այսինքն ի մեհենից զերկրպագուս կենդանի մարդկան եւ ի դժոխոց զհոգիսն մեռելոցն վեր բերելով ի փրկութիւն։ Նմին իրի ասէ Կորիւն առիւծու Յուդա որ է խոստովանութիւն Որդոյ Աստուծոյ Կորիւն այսինքն Որդի այնմ որ ասաց ես եմ առիւծ ի վերայ տանն Յուդա։ Չորք են ասէ Սողոմոն որք հզաւր եւ պերճ շրջին եւ մինն է որ կորիւն առիւծուն է որ ոչ թիկունս դարձուցանէ յանասնոց որք անբան սրտմտութեամբ անմիտ ցանկութեամբ եւ անկարգ ցնորիւք ի վայր գտան քան զանբան անասունսն այն որ ել ըստ Երեմիայի ի յորձանացն Յորդանանու իբրեւ զառիւծ ախոյան ընդդէմ փորձողին յանապատ որ ցանկայր փորձել զնա գիտել թէ ոյ է ։ Ի զարգանալ կորեանն տղայոյ ի չափ երիտասարդութեան եւ յաւժարութիւն առիւծու այն որ մինչ մատաղն էր տղա ի բոյնն կորեանց իժից էարկ զմագիլս մատանց իւրոց ի բոյնս կորիւն առիւծուն յԵգիպտոս եւ շարժեաց զձեռագործսն որ անդ կորուսանելով զկորուսիչ դեւսն բնակեալս ի նոսա։ Կորիւն առիւծու ասէ Յուդա ի շառաւեղէ խոստովանեալ եւ կամ երկրպագեալ երկու երեսս յայտնէ կորիւն առիւծու ասելովն զհայր եւ զորդի որպէս եւ ասեր Տէրն Չէմ միայն զի հայր ընդ իս է ։ Ի շառաւեղէ ելեր որդեակ եբրայեցին ասէ յարենէ Յուդա յարենէն Յովսէփայ զի ոչ ետ սպանանել զնա այլ եւ յարենէն Թամարա զի ոչ ետ այրել զնա վասն շնութեանն իսկ ըստ Եւթանասնիցն Ի շառաւեղէն որ յարմատոյն Յեսսեա ի սուրբ կուսէն Մարիամայ Տէրն մեր անախտ եւ առանց սերման այլ եւ ոչ աւտար ոք մայր ստացեալ այլ ի տանէն Աբրաամու Իսահակայ եւ Իսրաէլի դուստր Դաւթի հրաւիրեալ կանխաւ ի մարգարէից եւ ընտրեալ ի բիւրոց եւ խաւսեցեալ ի Հոգւոյն Սրբոյ։ Վասն որոյ ասէ Ելեր բազմեցար ննջեցեր իբրեւ զառիւծ ելեր ասէ յայտ է թէ ի Խաչ զոր Ամբակում ասէ Ելեր դու ի կառս քո հեծելութեամբ եւ դարձեալ ելեալն ի Հաւրէ եւ եկեալն ի խնդիր կորուսեալ դրամին եւ ոչխարին մոլորելոյ ըստ Դաւթա Ել ի բարձունս եւ գերեաց զգերութիւն ։ Բազմեցար ննջեցէր բազմեցաւ տարածմամբ ձեռացն եւ բեւեռապինդ ոտիցն հեղուսմամբ զոր իբրեւ զբազմաց եւ զփառաց աթոռ համարեալ ցանկայր կարաւտիւ։ Ցանկանալով ցանկացայ ասէ ուտել ընդ ձեզ զատիկս զայս յորում եւ չարչարելոցս եմ։ Եւ Դաւիթ վասն այսմ ասաց Նստար յաթոռ դատաւոր արդարութեան եւ թե Աթոռ քո Աստուած յաւիտեանս յաւիտենից զի ըստ Աստուածութեանն այլ ոչ մեկնեցաւ ի նմանէ։ Քանզի եւ փառս կոչէր իսկ հայցելով ի Հաւրէ փառաւորեա ասէր զորդի քո ։ Եւ Յիսուս չեւ էր փառաւորեալ այսինքն խաչեալ վասն որոյ եւ հանձն առնոյր Հայր զչարչարանս Որդոյն ներելով հրէիցն։ Փառաւոր արարից ասէ քանզի ընդ Հաւր գոլով ի յաթոռ վերինքն միայն գիտեին եւ փառաւորեին։ Իսկ ի յայսմ ի բազմոցի տեսեալ եւ երկրաւորքս կցորդեցան փառաւորել զնա յորում եւ ինքեանք իսկ մարդիք փառաւորեցան հաւատալով ի նա որպէս եւ ասաց ինքն Տէրն ես ասէ յորժամ բարձրացայց յերկրէ ի խաչն զամենեսեան ձգեցից առ իս յայտ է թէ հաւատով ի փառս իւրոյ Աստուածութեանն։ Ննջեցեր ասէ նշանակէ քնոյ զմահն անուամբ զի թե զհաւատացելոցն ի նա զմահ ննջել ասէ Պաւղոս ասելով թե Աստուած զննջեցեալսն ի ձեռն Յիսուսի ածցէ ընդ նմա քանի առաւել իւրն կամաւոր մահն քուն անուանի որ յետ սակաւոյ միոյ յառնելոյ էր աստուածաբար։ Քանզի ասէն զառիւծէ թե ննջելով զաչսն ի բաց ունի որպէս եւ Տէրն մեր մեռեալ մարմնովն եւ կենդանի գոլով աստուածութեամբն ըստ այնմ եթէ Ես ննջեմ եւ սիրտ իմ արթուն է ա ։ Սիրտ զանմահութիւն եւ զկենդանի Աստուածութիւնն կոչէ արթուն գոլով աննիրհելի բնութեամբ վասնզի ոչ ննջէ եւ ոչ ի քուն երթայ պահապանն Իսրայելի։ Իբրեւ զառիւծ եւ զկորիւն առիւծու որ է իբրեւ զԱստուած եւ իբրեւ զորդի Աստուծոյ։ Առիւծ յորմէ սարսէ ամենայն կենդանի մինչեւ արիւն ասեն միզէ եւ ինքն ինքեան գէշ արկանէ զայլոյն ոչ ուտէ իբրեւ զՏէրն որ ինքն զինքն կերակուր եարկ առաջի աշակերտացն ի վերնատունն եւ ինքն եկեր ընդ նոսին եւ յայն առակեաց զխորհուրդ կենացն հացի Ուր գէշն իցէ ասէ անդ ժողովեսցին արծուիք ։ Եւ զի կամաւք մեռաւ եւ նովիմբ կամաւքն յարեաւ զիբրեւն յաւելու զի նմանութեամբ եւ նշանակաւք է առիւծ եւ կորիւն առիւծու զի զառիւծն ննջեալ ոչ ոք կարէ զարթուցանել բայց եթէ ինքն։ Քանզի խաչեցին հրեայքն իջոյց ի խաչէն Յովսէփ ի գերեզմանի եդին Յովսէփ եւ Նիկոդիմոս իսկ յարուցանել չիք հնար ումեք զի որպէս մեռաւ կամաւք նովին կամաւք յարեաւ Իշխանութիւն ունիմ ասէ դնել զանձն իմ եւ իշխանութիւն ունիմ առնուլ զնա դարձեալ ։ Իբրեւ զառիւծ յարիցէ եւ զարհուրեցուսցէ իբրեւ զորդիս ջուրց զիշխանն մահու իբրեւ զգորտս որ առաւել սարսելիք են եւ դողան քան զնապաստակ զոր ղուղակ կոչեն քերթողքն որպէս ասէ Փիլոն
Կապեսցէ զորթոյ զէշ իւր ընդ որթոյն զոր եհան յԵգիպտոսէ եւ տնկեաց ի Պաղեստինէ։ Կապեաց սիրով եւ գթութեամբ զմարգարէսն ։ Եւ ընդէր կոչէ գրաստ զի ոչ պատուեցին իբրեւ զհոգեկիր զմարգարէսն այլ իբրեւ զանբանս անարգեցին եւ տեւեցին բեռնակրութեամբ բառնալով նոցա զնախատինս եւ զարհամարհանս որ ծանր էր նոցա քան զաւազ։ Իսկ զգնդակէ զիշոյ որդիս այսինքն զեկամուտսն ի հեթանոսաց զորդւոցն Աբրաամու զԹամար զՀռութ զՐահաբ եւ զԱբիմելէք եթէովպացի եւ այլք թե յարանց եւ թե ի կանանց զի եւ նոքայ որդիք Ադամայ էին որ ի պատուի գոլով ոչ իմացաւ այլ հաւասարեաց անասնոց անբանից որոյ որդիքն ի զգաութեան եկեալ կապեցան յերկիւղն Աստուծոյ։ Կապեսցէ զորթոյ զյովանակ իւր Տէրն որթ անուանեաց եւ կոչեաց զինքն Հաւր մշակութեանն եւ զառաքեալսն ուռ ընդ ինքեան կապեաց զառաքեալսն ասելով Կացէք յիս եւ ես ի ձեզ եւ յովանակ գոլով յառաջ խամ ի դպրութենէ հանճարոյ որպէս եւ ասեին արք տգէտք եւ առանց դպրութեան եւ զանսրբութիւնն Ադամայ եւ զպարտիսն աւրինացն յանձինս կրելով չկարելով գործով կրել զբեռն աւրինացն իսկ յարելով ի Տէրն ի բաց եդին զանսրբութիւն եւ զտգիտական անբանութիւնն ուռք եղեն պտղաբերք փոխելով զբնութիւնն ջրով եւ հոգւով զոր Տէրն նշանակեաց նստելով յիշու եւ աւանակի յայտ արարեալ զհրէայս եւ զհեթանոսս որք անկեալք ի մտաց պաշտեին զարարածս եւ ոչ զԱրարիչն եւ գործեին ոչ զգործ բանականաց այլ զիշուց խառնակութիւնս եւ զխեռաբարութիւնս զոր ոմանք խառնելով հպարտութիւնս եւ լրբութիւն։ Ձիք իգամոլք կոչեցան յԵրեմիայէ եւ կէսք թոյնս թոխորնաց եւ նենգութիւնս։ Աւձք եւ ծնունդք իժից ի Յովաննէ իսկ հոգեւոր ջրովն լուացեալք զհին չարութիւնն հանգիստք եղեն Քրիստոսի բուսեալք ի բարեբեր որթոյն կապելով զինքեանս սիրով ընդ Աստուծոյ անխզելի։ Ոյ մեկնեսցէ զմեզ ի սիրոյն Քրիստոսի ասէ Պաւղոս եւ զգնդակէ որթոյ այսինքն ընդ առաքելական բանիցն զորդիս հեթանոսաց ի հրամանն որ ասաց Մկրտեցեք զհեթանոսս յանուն Հաւր եւ Որդոյ եւ Հոգոյն Սրբոյ եւ ուսուցէք պահել զամենայն պատուիրեալսն նոցա որ է հրաշալի զգնդակէ կապեալն եւ անկտրելի մնալն որ թեպէտ տկար էր բանն եւ շինական եւ ոչ պղատոնական եւ զաւրաւոր։ Տեսիլ մարմնոյն տկար է ասէ Պաւղոս եւ բանն արհամարհեալ սակայն քաղցր եւ ուրախացուցիչ սրտի։ Վասն զի գինեբեր էր գնդակքն եւ ծնունդ որթոյ թեպէտ եւ տգէտ եմ բանիւ ասէ այլ ոչ եթէ գիտութեամբ զի հոգով քաղցրանայր եւ Քրիստոսիւ զաւրանայր տկարն եւ ոչ կարեին կտրել եկեալ փորձանքն զանազան հուր եւ սուր բանդք եւ գազանք եւ հալածանք։ Լուասցէ գինեաւ զպատմուճան իւր եւ արեամբ խաղողոյ զհանդերձս իւր Մարդիկ ջուրբք լուանան զհանդերձս եւ զմարմին իսկ Տէրն յանարատէն առեալ մարմին անարատ սակայն զի ի պարտաւոր բնութենէն Ադամայ էր լուաց սիրով զնա խնդութեամբ ըմբելով զբաժակն մահու այնպէս կոչելով զնայ եւ արեամբ ներկէր զնա գեղեցիկ գործելով զի Աստուծոյ էր արիւնն մինչեւ երկնաւորացն եղեւ զարմանալի որք ի համբարձմանն տեսեալ ասեին Իսկ այս ով է որ դիմեալ գայ յԵդովմայ կարմրութիւն ձորձոց իւրոց ի բոսորայ գեղեցիկ պատմուճանաւ եւ բուռն զաւրութեամբ ։ Այլ քանզի վասն որոյ անարիւնն արիւնաւորիւ եղեւ վասն մարդկան ազգի նոյնպէս եւ լուացումն նոցա եղեւ ի մաքրութիւն մեղաց մկրտութիւն գոլով մահու նորա ամենայն աշխարհի որպէս եւ ինքն ասէր Մկրտութիւն մի ունիմ մկրտիլ եւ փոյթ է ինձ կատարել զայն վասն որոյ դարձաւ արիւնն եւ եղեւ մեզ արիւն խաղողոյ յուրախութիւն ըմպելի եւ ի մաքրութիւն ըմպելեաց։ Քան զի ասէ թէ արեամբ խաղողոյ լուասցէ զպատմուճան իւր որք են հաւատացեալք։ Որք մկրտիմք ի մահ նորա հաւատով եւ մահու անմահին լուանիմք եւ արեամբ նորին հաղորդիմք եւ առաւել եւս մաքրիմք զի արիւնն Յիսուսի ասէ մեծն Յովհաննէս Սրբէ զմեզ յամենայն մեղաց մերոց ։ Եւ զի հանդերձք կոչիմք նմա Ասէ Եսայեաւ Կենդանի եմ ես ասէ Տէր զի զամենեսեան զձեզ իբրեւ զհանդերձ զգեցայց քանզի որպէս միաւորեալ Աստուածութեամբ մարմին նորա պատմուճան կոչի վայելչական Տէր թագաւորեաց ասէ զվայելչութիւն զգեցաւ նոյնպէս եւ սուրբ եկեղեցի նորա որ է մարմին ի մարմնոյ նորա եւ ոսկր յոսկերաց նորա հանդերձ նորա կոչի որում զգեցոյց զինքն հանդերձ փրկութեան եւ պատմուճան ուրախութեան զի որ միանգամ մկրտեցաք ի Քրիստոս Յիսուս զՔրիստոս զգեցեալք եմք անխտիր հրեայք եւ հեթանոսք արուք եւ էգք եւ այնպէս մեք նմա եմք պատմուճան եւ նա մեզ հաւատով եւ սիրով զի անհնարինք ի մարդկանէ հնարաւորք են Աստուծոյ եւ անկարելիքն մարմնապէս կարելիք հոգեպէս ։ Այլ եւ տէրունական մկրտութեամբն մկրտեցաւ եւ լուացաւ սուրբ եկեղեցի արժանաւոր հարսն անարատ առագաստի նորա վկայական եւ մարտիրոսական արեամբ իբրեւ զորդիսն Զեբեդեայ որք յանձին կալան զմկրտութիւն նորա եւ զբաժակն կամաւոր չարչարանացն եւ յաւժարամիտ սիրով ճաշակեալ դիմեալք իբրեւ զեղջիւրոյ ծարաւկոտ յաղբիւրս ջուրց։ Զուարթայգին են աչք նորա ի գինոյ եւ սպիտակ ատամունք նորայ որպէս զկաթն ։ Բազում մարդիկ վիրաւորեցան աչաւք եւ անկան յանբժշկելի տրտմութիւնս իբրեւ զնախաստեծքն ի հայեցուածն ծառոյն եւ իբրեւ զնախաստեղծին ի հայեցուածն ծառոյն եւ իբրեւ զնահատակն Դաւիթ ի յայլ իրս որ եւ աչաւք խոցեցաւ եւ թաղծեցաւ որպէս Սամսոն եւ ամոն եւ Հերովդէս եւ այլք բազումք զոր եւ Տէրն առանց գործոյն շնութիւն կոչէ ի սրտին քանզի ի սիրտն ազդէ զվնասն մեծ գոլով։ Այլ Յուդայեանն Յիսուս աստուածն մեր ոչ այսպէս այլ զուարթ աչաւք հայեցաւ ի կինն մեղաւոր եւ սրբեաց զնա հայեցաւ ի տեռատեսն եւ առողջացո ի Ժ բորոտսն եւ ողջացան եթե ի կոյր հայեցաւ ետես եթե ի խուլ սրալուր եղեւ եւ եթե ի յանդամալոյծ գնաց ոտիւք ի տուն եւ եթե ի մեռեալ յարեաւ եթե ի թաղեալ եկն արտաքս ի գերեզմանէն զի ի գինոյ այսինքն ի սիրոյ գործէր եթե ի դժոխս հայի արքայութիւն գործէ։ Եւ զնորա զաւրինակն գուշակեր Յուդայեանն Դաւիթ աչաւք գեղեցիկ գոլով։ Զինչ գեղեցիկ դարձեալ քան զնա որ նստի ի քերովբէս եւ հայի յանդունդս եւ տեսանէ եւ աչք Տեառն յարդարս եւ յերկիւղածս բարի առնել միշտ ։ Սպիտակ ատամունք նորա քան զկաթն անորակ եւ անորպիսութիւն է Աստուած սակայն լոյս ասի որ եւ ի լինելն մարդ եւ ի յառնուլն լիով զմերս ոչ ի բաց եկաց յիւրմէն զանդամս մեր զգալի յիւր յիմանալի Աստուածութիւնն միաւորեալ մի եղեալ զիւրն ամբողջ պահելով առ եւ ատամունս տղայացեալն Աստուածն բոլորից եւ զի սպիտակ են ատամունք կաթնածուծ տղայոցն ըստ կերակրոյն եւ գոյնն որականայ սպիտակ։ Եւ աստ յիշելով զատամունսն սպիտակ զանմեղութենէն յայտ առնէ որ ոչ արար մեղս եւ ոչ գտաւ նենգութիւն ի բերան նորա բնաւ քան զկաթն սպիտակ զի տղայն զպարտիս նախահաւրն ունի եւ զի հեշտութեան է ծնունդ եւ ախտի չէ հաւասար Տեառն երկրորդն Ադամայ կուսածնի։ Եւ զի ատամունքն գործող է կերակրոյ մանր գործելով զխիստն եւ շայեկան առնէ կերաւղին յոլովակի երեւի Տեառն արարեալ զայս զբանս առակաց եւ զխորհուրդս խորինս մեկնողութեամբ մանր գործելով լսաւղացն զհոգեւոր կերակուրն։ Ուստի եւ ուսեալ Պաւղոս յերկուս բաժանէր զհատկութիւն ուսմանն ի կաթն տղայաբարոյիցն եւ ի հաստատութիւնն իմաստից կատարելոցն ։ Եւ դարձեալ կաթն մարդավայելուչքն Տեառն ասացեալ եւ գործեցեալքն եւ կատարեալ կերակուրն աստուածավաելուչքն գործք եւ բանք ։ Զորս եւ մեզ արժան է յանձինս մեր ցուցանել զտէրունականսն եւ լինել նմա պատմուճան լուացեալ եւ աչք զուարթացեալք հայելով յախքատս եւ ի տնանկս զի Աչք նորա ի տնանկս հային գրեալ է եւ մեք տեսցուք զարարածս ի փառս Աստուծոյ սիրտ սուրբ եւ հոգի անկեղծ կալցուք որով զուարթանայ ակն զի սրտի բերկրեցելոյ երեսք զուարթք են անմախանք հայելով յեղբարս եւ խնդութեամբ տեսանել զշնորհս եւ զյաջողուածս նոցա։ Զուար թանայ ակն ի գինւոյ որ ուրախ առնէ եւ իւղ ողորմութեանն առ կարաւտեալսն զուարթ եւ զճրագն անշէջ եւ զդուռն մտից առագաստին ի բաց ի խորհուրդ սպիտակ ատամանց Տեառն անմեղութիւն եւ ամբծութիւն արասցուք զկաթն կեր տղայոցն զի եթե ոչ դարձջիք ասէ եւ լինիցիք իբրեւ զմանուկ ոչ կարէք մտանել յարքայութիւնն Աստուծոյ զի վարդապետք եւ քահանայք եւ ընթերցողք աստուածային բանիցն յականջս ժողովրդեանն ատամունք են եկեղեցւոյ եւ գործաւնեայք հոգեւոր կերակրոցն անմեղ արժան է լինել նոցա զի հաւատարիմ լինիցին ասացեալքն եւ համով եւ հոտով անուշութեամբ լի։ Վասն զի քան զբանն գործքն է հաւատալի զոր աչք տեսանեն քան զայն զոր ականջք լսեն զի մի դպրացն եւ փարիսեցւոցն ասացեալ ի Տեառնէ վայն եկեսցէ ի վերայ մեր որ դնեմք զայլոց բեռինս ծանունս եւ մատամբք ոչ կամիմք հպիլ ի նոսայ։ Քանզի սպիտակն լուսոյ է ազգակից մի եղիցի ի վարս մեր մասն խաւարի իրք եւ կամ բան ծածուկ անաւրէն ի սրտի եւ ի շրթունս զի եղիցին անդամք մեր գլխոյն մերոյ Քրիստոսի արժանաւորք եւ նորա գեղեցկութեամբն գունեալք եւ զուարթացեալք եւ պատճառ փառաց նորա։ Զաբուղոն յեզր ծովու բնակեսցէ եւ ինքն նաւահանգիստ նաւաց եւ ձգեսցի մինչեւ ի Սիդոն Զաբուղոնի վիճակն առ ծովեզերբն եղեւ ի սահմանացն Ասկաղովնի սկսեալ մինչեւ զՍուր եւ է նաւահանգիստ ամենայն աշխարհացն եւ նախ նմա ասեն առնել նաւ ի վերայ ծովու զի խորհուրդ եկեղեցւոյ զերծեալ յալեկոծութենէ կռոց հանգչի ի լոյս եկեալ ըստ Եսաեայ Երկիր Զաբուղոնի Գալիլեա հեթանոսաց։ Ժողովուրդ որ նստէր ի խաւարի եւ ի ստուերս մահու ետես զլոյս մեծ որք ընտրեցան որդիքն Որոտման Զաբուղոնացիք որ թարքմանի Զաբուղոնն յաջողումն ճանապարհի որոց յաջողեցաւ կոչել զտիեզերս առ Տէրն որ տիրեաց ծովու եւ ցամաքի։ Իսաքար բազում բարւոյ ցանկացաւ հանգիցէ ի մէջ վիճակաց եւ տեսեալ զերկիրն զի պարարտ էր եդ զուս իւր ջան յաշխատութիւն զի ի մէջ այլոցն վիճակացն ժառանգեսցի Իսաքար տեսեալ զերկիրն զի պարարտ էր եւ ոչ եթե քան զայլոցն պարարտ էր այլ զի ոչ տրտընջեաց վասն երկրին որ բղխէր զկաթն եւ զմեղր։ Ի նմանէն էր Գեդէոն որ արձակեաց հրեշտակս եւ խրախուսեաց ի վերայ Մադիամու բայց եբրայեցին ասէ թէ Իսաքար իբրեւ զէշ մի զի լայնեալ հանգչի յաղբիւս զի մշակ գոլով ընդ հող եւ ընդ աղբիւս թաւալելով յղփանայր յաւրինակ Տեառն մերոյ որ ցանկացաւ փրկել զեկեղեցի գիտելով զի բարի է պատրաստեալն զհանգիստ սրբոցն եւ ինքն հանգեաւ ի մէջ վիճակաց աւրինաց եւ մարգարէիցն կատարելով զառ ի նոցանէ զգրեալսն որպէս վկայեցին նմա Մովսէս եւ Հեղիաս ի լեառն Թաբաւր ։ Եդ զուս իւր ի խաչն յաւժարութեամբ որում եւ Եսայի ասէ Որոյ իշխանութիւն իւր ի վերայ ուսոց իւրոց ։ Զամենայն նախատինս յանձն առեալ եղեւ այր արդիւնաւոր որոյ արդիւնքն կան եւ մնան հաստատութեամբ առաջի Հաւր եւ հրեշտակաց եւ մարդկան։ Դան դատեսցէ զժողովուրդ իւր իբրեւ զդատաւոր ։ Եւ զի դատաւորք ի Դանա ասեն լինել զբազմութիւնն դիւրաւ հերիք եղեալ տուեալ ի Տեառնէ շնորհիւն ուստի ընտրեալն Սամփսոն դատեաց զԻսրայէլ ամս քսան եւ լեալ դարանակալ փղշտացւոցն հարկանէր հետեւակն զհեծելազաւրսն յորմէ վաստակեալ սպանմամբ ծնաւտիւ իշոյն զհազարսն մնայր փրկութեան Տեառն ի ժամ ծարաւմանն մինչ ել ջուր ի ծնաւտէ անդի եւ արբեալ զովացաւ եւ զաւրացաւ ի Տեառնէ Աստուծոյ Տէր Աստուած իւր խորագիտութեամբ ի Տեառնէ յաջողեալ ։ Եւ դարձեալ ի Դանա ասեն զՆեռն որ իբրեւ զաւձն առաջին թիւնալից եւ չարաբարւոյ հարկանէ զգարշապարս այնոցիկ ոյք ուղիղ գնան ընդ ճանապարհս խաղաղութեան եւ ճշմարտութեան բայց յաղթէ այնոցիկ ոյք հեծեալ իցէն յախտս քառաքեացս քանզի յորդիսն ասէ ապստամբութեան զսատանա վասն զի յետս անկանին պատրեալքն ի նմանէ։ Եւ մնա ինքն կենդանի զամս երիս մինչեւ Տէրն հասանէ փրկիչ հաւատացելոց իւրոց։ Գադ հինիւ ելցէ եւ ինքն ելցէ հինիւ զհետ նոցա վասն զի նախ ժառանգեաց զերկիրն իւր եւ ել զհետ եղբարց իւրոց առաջապահ եւ վերջապահ։ Եւ հէն զաւրաց է անուն։ Դարձեալ ելին պաղեստինացիքն ի վերայ Գադայ եւ նա հալածեաց զնոսա։ Ի նմանէ էր Յեփթայի որ վանեաց զորդիսն Ղովտայ զի եբրայեցին ասէ Գադ աւազակ հինահար զի զառաջինն աւազակութեամբ շրջէր Յեփթաի եւ կարաւտացան նմա եղբարքն իւր եւ եղեւ դատաւոր։ Ասերայ պարարտ հաց իւր եւ ինքն տացէ կերակուր իշխանաց վասն զի հացաւետ երկիր ժառանգեաց եւ պարարտ եւ թագաւորքն անդի տարան հաց դնեին համբարս յԵրուսաղէմ եւ Շամրին։ Եւ Ասեր մեծութիւն ասի յաւրինակ Տեառն մերոյ եւ Աստուծոյ որ ասաց Տուաւ ինձ ամենայն իշխանութիւն յերկինս եւ յերկրի յայտ է մարդկութեամբն ասէր տուեալ զոր ուներ Աստուածութեամբն սեպհական որ եւ ասէր Ես եմ հացն յերկնից իջեալ զոր ետ նախ առաքելոցն զորս կացոյց իշխանս ընդ ամենայն երկիր եւ նոքաւք հաւատացելոց որք իշխեն ի վերայ ախտից մեղաց։ Նեփթաղիմ ծառ աճեցեալ արմատեաւք զգեղեցկութիւնն ։ Եբրայեցին ասէ Եղջերու երագ զի փոքր գոլով զառաջինն աճեցեալ մեծացաւ ի բազմութիւն նա կերակրեաց զԴաւիթ ի փախչելն յԱբիսողովմայ եւ գեղեցիկ ցուցաւ իբրեւ զծառ սաղարթաւոր եւ տերեւալից։ Նեփթաղիմ եղջերու բարակ երկչոտ որ ոչ վստահանայր գնալ ի վերայ Սիսարայ առանց Դեբովրայ իսկ աճեցեալ ծառն Քրիստոս Աստուած զհեթանոսս հարելով յինքն Պետրոսիւ եւ Անդրեաւ որք ընդ Զաբուղոնի տեսին զլոյսն մեծ շառաւեղեալք յանդամս նորա պտղաբերեալ ի ցնծութիւն կթողաց հրեշտակաց եւ մարդկան վայելչութեամբ։ Որդեակ աճեցեալ Յովսէփ որդեակ իմ նախանձելի որդեակ իմ մատաղ առ իս դարձիր զոր բանսարկուք բամբասեին եւ դատափետ առնեին եւ ոխանային ընդ նմա արք աղեղանց։ Եւ փշրեցան զաւրութեամբ աղեղունք նոցա եւ լուծան ջիլք բազկաց նոցա ձեռամբ հզաւրին Յակոբայ անտի որ զաւրացոյց զԻսրայէլ յԱստուծոյ Հաւր քո եւ աւրհնեաց զքեզ Աստուածն իմ եւ աւրհնեաց զքեզ աւրհնութիւնն ի վերուստ եւ զաւրութիւն երկրի լի ամենայնիւ վասն ստեանց աւրհնութեան արգանդի հաւր եւ մաւր քո որ զաւրացան քան զաւրհնութիւնս լերանց մշտնջենաւորաց եւ զբլրոց յաւիտենականաց եղիցին ի վերա գլխոյն Յովսէփայ եւ ի վերայ գլխոց եղբարց նորա որոց առաջնորդեսցէ ։ Մեծ ոմն է եւ հաւատարիմ որ վկայեաց զմարդոյն կազմածոյ թե արարաւ պատկեր Աստուծոյ քանզի բարեկամն է Աստուծոյ մեծն Մովսէս ընդ որում երեսաւք խաւսեցաւ Աստուած եւ ոչ առակաւք։ Այլ այս առանց երկբայութեան է բայց ազատ կամս ունելով առաւելու եւ նուազէ զպատկերին իբրեւ զխնամածու ճրագի որ արթուն կալով արուեստիւ եւ ձիթով վառ եւ բորբոք պահէ զնա իսկ ծուլութեամբ եւ քնով եւ զձեթն պակասելով նուաղէ եւ կամ բնաւ շիջուցանէ։ Մեծ նահապետն եւ սքանչելատես մարգարէն Յակոբ զիւրն ճրագ անաղաւտ պահեալ ի ժամանակս ժուժկալ կրաւնիւք արթուն գոլ եւ ճարտար զգուշացաւղ աստուածասէր գոլով արուեստիւ եւ առատ իւղով մարդասիրութեամբ հարստացեալ որ եւ ի վախճանն մերձ եղեալ ի զգալեացս պակասեալ եւ իմանալի լուսով յար անկեալ երկատեսակ ունելով զհայելի մտացն հայելով ի վեր եւ ի խոնարհ յիմանալսն եւ ի զգալիսս անսխալ։ Ցուցանէ եւ որդոցն ըստ արժանեացն զաջողուածս ի վերուստ ըստ բախելոյ մատանց շարժողին զնա հոգւոյն եւ ըստ գիւտի նիւթոյ եւ պատճառ ի մասանց կացելոց յորդիսն առաքինութեան եւ չարութեան որով ընդարձակի եւ նեղի առաջնորդականն որպէս նեղեցաւ յառաջին զաւակսն յերիսն եւ ի Յուդա հասեալ ընդարձակեցաւ եւ հարստացեալ բաշխեաց նմա յերկնաւոր գանձուցն որ ի Քրիստոս կատարեցաւ լիապէս։ Եւ գնացեալ ճանապարհաւ ընդ վեց եղբարսն մարգարէական ուղեւորութեամբ ցուցանելով նոցա ի վեր եւ ի խոնարհ զպատահումն նոցա յիւրաքանչիւր կեանս վարուց։ Եւ ի Յովսէփ եկեալ ի մետասանորդին առաւել իմն հոգէխառնեալ ընդարձակի ի լայնութիւն եւ յերկայնութիւն ի խորութիւն եւ ի բարձրութիւն մտաւոր եւ իմանալի աշխարհին։ Երեւելեացս անուամբ ճանապարհորդելով ասէ Որդեակ աճեցեալ Յովսէփ որդեակ իմ նախանձելի որդեակ իմ մատաղ առ իս դարձիր ։ Ոչ յուրուք վերայ արար այսպիսի նախադրութիւն երիցս կրկնելով զորդիական անունն որ զբնութիւն եւ զբարս եւ զաստուածապաշտութիւն հաւրն լիով ունէր յինքեան որ հազիւ հանդիպի այլոց որդւոց բայց թե սմա ողջ եւ անթերի քանզի այն է հարազատութիւն որ ամենեւին բերէ զնմանութիւն ծնաւղին իսկ զսմանէ եւ առաւելութիւնն վկայէ զոր առաւել ի հաւրէն աճեցոյց։ Վասն որոյ ասէ Որդեակ աճեցեալ քանզի պարարտ երկիր առեալ զսերմն անփուշ գոլով եւ անապառաժ եւ առանց կոխման անցաւորաց։ Ըստ տէրունական հրամանին առնէ աճմամբ հարիւրաւորս եւ ընդունի զաւրհնութիւնս իբրեւ զՅովսէփ որ եւ անուանն իսկ յաւելուած թարգմանի որ գնա իսկ ի զաւրութենէ ի զաւրութիւն եւ փառաց ի փառս։ Որդեակ իմ ասէ նախանձելի որ եւ այնու եւս նման էր հաւրն զի նախանձեր Եսաւ ընդ Յակոբայ որպէս եղբարքն ընդ Յովսէփայ այլ եւ կինն Պետափրեայ ընդ պարկեշտութիւն նորա յորոց ոչ ինչ վնասեցաւ քան թե աճեաց եւ յաւելաւ ի փառս։ Այլ եւ նախանձելի որպէս թե ցանկալի եւ կարաւտելի եւ բազմաց բաղձալի ոչ մարդկան եւ եթ այլ եւ հրեշտակաց սրբոց եւ աստուածեղէն հոգւոյն որպէս զԴանիէլ այր ցանկալի եւ փափագելի ։ Որդեակ իմ մատաղ քանզի կրց եր էր յորդիսն Լիա յերիցունսն։ Այլ եւ զաճեցունն եւ զզարգանալն յայտ առնէ մատաղ կոչելով նոր գոլով եւ Թաժահ եւ զարգացուն ըստ հոգւոյ եւ ըստ մարմնոյ առոյգութեան։ Դարձեալ Մատաղն կոչումն է պատարագաց եւ նուիրաց Աստուծոյ որ եւ մատեաւ իսկ ի տղայական տիոց պէս պէս եւ զանազան փորձանաւք ողջակիզեալ ի հոտ անուշից Պատարագ Աստուծոյ սիրտ սուրբ եւ հոգի խոնարհ ընդունելի զոր Աստուած ոչ արհամարհէ որ եւ աւրհնութեամբ ի բան եւ ի գործ փառաւորէր զԱստուած զցայգ եւ զցերէկ աղիւ համեմեալ զբոլոր կեանս իւր։ Իսկ ասելն առ իս դարձիր զի թերեւս հայէր յեղբարսն տեսանելով զիարդ բախէր իբր տպաւորելով ասացեալքն ի հաւրէն ի վերայ իւրաքանչիւրոցն իբր անուանքն յԱդամայ կոչեցեալ ի վերայ անասուն կենդանեացն յորմէ առ ինքն հրամայէ դառնալ եւ առնուլ իբր յանաւթոյ ոսկեղինէ զբաժակն փրկութեան զոր մատռուակէր նովաւ առատաբաշխ Հոգին Սուրբ Աստուած։ Զոր բանսարկուքն բամբասեին եւ դատափետ առնեին եւ ոխանացին ընդ նմա քանզի համբաւ չար բերեին զՅովսեփայ առ հայրն թե ուտէ եւ վաճառէ զխաշինսն եւ հպարտանայ ի վերայ նոցա իբր ի ծառայից զի ոչ կարեին ասէ Գիրն խաղաղութեամբ խաւսել ընդ նմա իբրեւ զպարտաւոր ոք որ ի դատաստանի ամաչեցեալ փետտի յամենեցունց եւ կրէ նախատինս։ Արք աղեղանց իբր կորովաձիգ աղեղնաւորք ի չարպատկան դարանէ մախանաց նախանձուն ձգեին ի նա զնետս հայհոյութեան որպէս զՍիկիմ հարին աղեղամբ եւ խաղաղութեամբ։ Ահա մեղաւորք լարեցին զաղեղունս իւրեանց պատրաստ արարին զնետս ձգել ընդ խաւար այնոցիկ ոյք ուղիղ են սրտիւք։ Եւ փշրեցան զաւրութեամբ աղեղունք նոցա եւ լուծան ջիլք բազկաց նոցա ձեռամբ հզաւրին Յակոբայ եթե աղեղունս զչարանախանձ դեւսն կոչէ որ իբրեւ նետիւք վարէր եղբարբքն Յովսէփայ առ Յովսէփ։ Ի դէպ իսկ է զի նոքա եւ ի սկզբանէ մարդասպանք որպէս եւ Տէրն ասէ որոց աղեղունքն այսինքն եղբարցն Յովսէփայ աղեղունք դեւքն յամաւթ եղեալ չկարացին վնասել Յովսէփայ ոչ եղբարքն եւ ոչ մոլի տիկնաւն շիջուցանել զջահն վառեալ ի նմա զողջախոհութեանն։ Զի թուլացան եւ լուծան ջիլք բազկաց նոցա որ իբր ջլաւք զիներ զբազուկս նոցա ոխութեամբ եւ նախանձու եւ ատելութեամբ։ Զի սոքաւք պնդեին զանբարեգործ ձեռք նոցա ի չարիս իբր զԿայենին ընդդէմ Հաբելի որպէս ասի ի կտակսն թե Ոգի նախանձու ետ ցՇմաւոն սուսեր զի սպանցէ զՅովսէփ։ Եւ յումմէ փշրեցան աղեղունքն եւ լուծան ջիլքն Ձեռամբ ասէ հզաւրին Յակոբայ ։ Ձեռն Յակոբայ հզաւր յաղաւթս տարածեալ վասն Յովսէփայ որպէս ասէ Դաւիթ Արարեր զբազուկ իմ որպէս զաղեղն հաստ եւ աւրհնեալ Տէր որ ուսոյց զձեռս իմ ի պատերազմ եւ զմատունս իմ ի ճակատամարտ ։ Այլ եւ հզաւր Յակոբայ Տէրն է հզաւրն զաւրութեամբ զոր Իսահակ հաւրն աւրհնութեամբ բնակեցոյց ընդ նմայ յերթալն ի Միջագետս որով ձեռամբ առեալ զվէմն դներ ընդ սնարս եւ նկարեալ լինէր աստուածաբարձ սանդուղքն ի նմա եւ բուռն հարկանէր զվիմէն որ կայր ի վերայ ջրհորոյն տապալէր որ եւ ամենայն հովուացն հազիւ էր շարժել զնա որ եւ ի գաւտէմարտութեանն ասէր Ընդ Աստուծոյ ժուժկալեցէր եւ ընդ մարդկան զաւրաւոր լիջիր այնու որ զաւրացոյց զԻսրայէլ յԱստուծոյ Հաւր քո անդի յաղթահարեցան ասէ թշնամիք քո որ զաւրացոյցն զԻսրայէլ կոչմամբ անուանն աստուածատես զի որ տեսանէ Աստուած զաւրանայ ի տկարութենէ։ Տէր վէմ իմ ասէ ամրութիւն իմ եւ զաւրութիւն իմ սաղմոսն երգէ անտի ասէ որ զաւրացոյցն զԻսրայէլ։ Յոլով անգամ երեւեալ Աստուած Յակոբայ ասէր Մի երկնչիր զի ես ընդ քեզ եմ եւ մի զանգիտէր իջանել յԵգիպտոս եւ ես եմ Աստուած հաւր քո որպէս եւ աստ ասէ յԱստուծոյ հաւր քո ասէ եղեւ քեզ ամենայն բարութիւն այն որ յարգանդի գոլով տաւաւին մաւր իմոյ զաւրացոյց զիս եւ սիրեաց զիս եւ յաղթաւղ արար զիս եւ աւգնեաց քեզ Աստուածն իմ եւ աւրհնեաց զքեզ աւրհնութիւնն ի վերուստ ։ Աւգնեաց քեզ եւ ոչ ետ սպանանել զքեզ եղբարց քոց եւ դահճապետին եւ եհան զքեզ ի գբոյն եւ յետ այնորիկ ի բանդէն։ Եւ աւրհնեաց զքեզ այս է յայտնի արար յերեւան եհան զքեզ զի աւրհնելն յայտնել է։ Եւ ի վերուստ շնորհն իջանէր հոգւոյն որով մեկնեցեր զերազն որպէս եւ ինքն ասէր յԱստուծոյ լինի պատասխանի փրկութեան փարաւոնի եւ մեկնութիւն երազոյդ ոչ եդից որ ի ներքոյ երկնից են եւ բանիդ այդմիկ ոչ ոք է բաւական յերկրաւորացս։ Եւ զաւրութիւնք երկրի լի ամենայնիւ զաւրութիւն երկրին եգիպտացւոց որ արար զեաւթն ամացն լիութիւնն արտաքոյ բնաւորեալ սովորութեանն լի ամենայնիւ ամենազգի բերաւք պտղաւք եւ արդեամբք որ իբրեւ զդրախտ Աստուծոյ եղեւ ըստ ուժոյ մեկնութեան երազոյն զի արդիւնասցի բանն յաստուծոյ որպէս եւ եւթն ամացն սովն արտաքոյ եւ աւտար ի սովորական պատահարաց ցասման Աստուծոյ զի կեցուսցէ Յովսէփ աշխարհս բազումս եւ լիցի երախտաւոր ամենեցունց իբրեւ յԱստուծոյ առաքեալ կեցուցիչ։ Վասն արեանց արգանդի հաւր եւ մաւր քո քանզի շնորհ զոր տացէ Աստուած ումեք յարգանդէ ծնողացն սկսանի ի գոյացուցանելն եւ ի սնունդն արեանց կաթինն յշայեկանութեամբ եւ առողջութեամբ որպէս ասէ Դաւիթ Դու հաներ կազմեցեր զիս յարգանդի յոյս իմ ի արեանց մաւր իմոյ եւ ցԵրեմիա ասէր Աստուած Մինչ չեւ ստեղծեալ էր զքեզ յորովայնի գիտեմ զքեզ եւ մինչ չեւ եղեալ եիր յարգանդի սրբեցի զքեզ ։ Վասն արեանց աւրհնութեան աւրհնեալն եւ գեղեցիկն ի կանայս Ռաքել որ ամուլ գոլով ոչ ի բնութենէ դալարացաւ արգանդ նորա եւ ստինքն ցաւղաւոր եղեւ այլ աւրհնութենէն Յակոբայ եւ յերկար աղաւթից իւրոց որ իբրեւ սաստեալ եղեւ ի խնդրելն որդի ի Յակոբայ Միթէ փոխանակ Աստուծոյ իցէմ ասէ որ փակեաց զարգանդ քո ։ Մեծաւ երկիղիւ այնուհետեւ հայցէր յԱստուծոյ յորժամ գիտաց զփակաւղն խնդրէր դարձեալ ի նմանէ զբանալն եւ բախեաց մինչեւ բացաւ եւ տուաւ նմա Յովսէփ պտուղ բարի յորմէ ճաշակեալ ի քաղցրութենէն եւ հաստատեալ ի հաւատս զի նա միայն է Աստուած։ Գողանայր եւ անարգէր զաստուածն հեթանոսաց եւ անուամբ ճշմարիտն աստուծոյ յուսով դիեցուցանէր ի ստինս զքաջաբոյս մանուկն։ Նախ զհաւրն յիշէ զարգանդ աւրհնեալ զի հայր եւ հաւուն էր աստուածապաշտ զորոց զաւրհնութիւնն բարձեալ կրէր յանձին զաւակն աւրհնութեան եւ ապա զարգանդ մաւրն դնէ ընդ աւրհնութեամբ որ կին մանկութեան է եւ հատոր ոգոյ նորայ եղեւ արժանի դուստրն հեթանոսաց որ զաւրացան քան զաւրհնութիւնս լերանց մշտընջենաւորաց եւ բլրոց յաւիտենականաց ։ Լերինք մշտնջենաւորք նախ զանմահական զաւրս հրեշտակացն է ասել ըստ այնմ թե Լուսատու ես դու սքանչելապէս լերանցն յաւիտենի եւ կամ զի արդարն Նոյ աւրհնեցաւ որդւովքն ի լեառն Մասեա յելանելն ի տապանէն աւրհնեաց ասէ Աստուած զՆոյ եւ զորդիս նորա իբրեւ զնախաստեղծսն ի լերինն յադին ընդ արեւելս։ Եւ ասաց Աճեցէք եւ բազմացարուք ։ Աւրհնեցաւ եւ Աբրաամ ի լերինն ամուրհացւոց ուր զԻսահակն պատարագեաց եւ յաւիտենից անմոռաց յիշեցեալք լինին ի գիրս աւրհնութիւնքն տեղաւք լերանցն։ Եւ աւրհնութիւնքն Յակոբայ եւ Ռաքելայ զաւրացան քան զհրեշտակաց այնու զի նոքա ի սկզբանէ եւ բնութեամբ ունին զառաքինութեան պատիւ եւ սոքա հողեղէնք եւ ախտաւոր ծնունդք հաւասարեցին նոցա մաքրութեանն եւ այնպիսի որդոյ հայր եւ մայր եղեն որ տկար բնութեամբն եւ դիւրասխալ բուռն հարեալ զերկիւղէն Աստուծոյ զաւրացաւ ի տկարութենէ եւ յաղթեաց շռայլեալ կնոջն եւ հիացոյց զհրեշտակսն զլերինսն յաւիտենական։ Եւ քան զՆոյին եւ զԱբրաամուն այնու զաւրացան զի մերձ եկեալ էին բարեբէր ժամանակին եւ փրկական Տեառն գալստեանն եւ տեսլեամբ սանդղոցն զոր նոքայ այսպիսի ինչ ոչ տեսին եւ գոտեմարտ լինելն եւ անարգելովն զկուռսն եւ զի անձինք Երրորդութեանն եւ մի Աստուածութեանն յայտնեցաւ երիցս կրկնելով առ սա ասելով ես եմ Աստուած Աբրաամու Աստուած Իսահակայ Աստուած Յակոբայ յայտ է զի ոչ այլ է եւ այլ այլ Իսահակայն Աբրաամուն է եւ Յակոբայն Իսահակայն։ Մեծ խորհրդոց բացումն յանուն լի անունոցն եւ ամենակատար միոյ Աստուածութեան որ ի Հայր եւ յՈրդի եւ ի Սուրբ Հոգոջն տեսանի։ Եղիցին ի վերայ գլխոյն Յովսէփայ եւ ի վերայ եղբարցն որոց առաջնորդեսցէ ։ Աւրհնութիւնն այն ասէ որ արար զհրեշտակս եւ անապական եւ զԱբրաամ հայր ազգաց եւ Նոյի զաշխարհաշինութեան շնորհն պարգեւեաց։ Եղիցին ասէ եւ եկեսցեն պարգեւքն այն ի վերայ գլխոյն Յովսէփայ եւ եղբարցն որոց առաջնորդեսցէ նա։ Քանզի զսոյն շնորհն զգայութեանցն եւ ամենայն անդամոցն դընէ զնա գլուխ եւ առաջնորդ բոլոր ազգին որոց լինիցի աղբիւր բարեաց եւ աւրհնութեանց։ Նկատէ զարքայութիւն տասանցն ցեղից որ եհաս Եփրեմեան ազգին որոյ մոլորութիւն գլխոյն եհաս յամենայն ազգն զի անձնիշխան կամաւքն խոտորեալ անարժան եղեալ Րոբովամ որդին Նաբատայ որթագործութեամբն յորմէ խմորեցան ի կարգի ամենայն աւուրք թագաւորացն։ Վասն որոյ կատարեցան բովանդակ ասացեալքս ի զաւակէն աւետեաց եւ յուխտն խոստացեալ աւետեաց արդարոյն յայն որ եկն արդարացուցանել եւ հաւատարմացուցանել զբանս ծառայից իւրոց Քրիստոս Աստուած մեր որ զայսպիսի կանխասացութիւնս թելադրեաց ի լեզու հաւր նահապետացն Իսրայէլի զոր ոչ ասաց յանձնէ այլ յայնմանէ որ շտեմարանն է յաւիտեանց եւ ժամանակաց եւ իշխան փոփոխելոյ զսահմանս եւ զիշխանութիւնս թագաւորաց եւ իշխանաց եդելոց զիւրն ամբողջ պահելով ըստ այնմ թե Երկինք եւ երկիր անցցեն եւ բանք իմ ոչ անցցեն քանզի զամենայն խոստումն բարեաց զոր խոստացաւ բարի արանց եւ առաքինեաց որդոց յորդիս յորժամ ոչ կացին որդիքն ի հայրենի առաքինութիւնն այլ ազատ կամաւք խոյս ետուն ի շաւղաց նոցա անարժան գտեալ աստուածայնոցն յաւիտենական եւ անանցանելի աւետեացն խոստման։ Ինքնին իսկ մարդասէրն Աստուած եւ հաւատարիմն յուխտին իւրում եկն եւ եղեւ որդի որդոցն իւրոց եւ սիրողաց եւ յինքն ձգեալ զիւրականն խոստացեալ աւրհնութիւնն եւ ելից զբովանդակն յանձն իւր յուրախութիւն իւրոցն սրբոց եւ ի հաւատարմութիւն անսուտ իւրոցն բանից իբրեւ զկոչումն անդրանիկ որդւոցն եւ զԻսրաէլ անունն եւ զծաղկիլն Իսրայէլի եւ լնուլ տիեզերաց պտղով նորա եւ զասելն Երանելի ես դու Իսրայէլ եւ զսոցին նմանս զորս յինքեան առեալ Տէրն հաւատարիմ գտաւ պահելով զմարգարէիցն ճշմարտախաւսութիւն անբանբաս եւ զառաջին արդարոցն զառաքինութիւն եւ զարժանաւորութիւն յաւիտենական։ Որք եւ զնա նկարագրեցին յարժանաւոր վարս իւրեանց եւ ի պարկեշտ քաղաքավարութեան իբրեւ զՅովսէփ ողջախոհ պարկեշտ եւ երկիւղած անձն մաքուր եւ պատկառելի եւ հայրենի գրգանաց արժանի աւրհնութեան զորոյ զկեանս վարուց յոյժ գերագոյն առաւելութեամբ յանձն առեալ Տէր անմահացոյց նորայովն բնութեամբ եւ ազգակցութեամբ։ Վասն որոյ զՀաւրն նորա զբանս յիւրն Հայր փոխելով եւ զՅովսէփայն յինքն բերեալ մեծարէ ընդ ինքեան ասելով ցնա մշտնջենաւոր հաւրն Որդեակ աճեցեալ որդեակ իմ նախանձելի որդեակ իմ մատաղ առ իս դարձիր զի թեպէտ անաճ բնութիւն է ըստ Հաւր Որդին եւ անյաւելուած այլ ողորմութեամբն որ առ մեզ որդի մարդոյ եղեւ զաւրէնս բնութեան մերոյ լնոյր ծննդեամբ ի կնոջէ թե եւ ի Կուսէ եւ ի վեր քան զբնութիւնս այլ սննդեամբ եւ աճմամբ մերաւրէն որպէս եւ գրեցաւ իսկ զնմանէ Մանուկն աճեր ասէ եւ զարգանայր ։ Եւ զի Յովսէփ եղեւ որ ասի յաւելումն ի նա ոչ ինչ յաւելաւ յամենալին այլ ի մեզ յոյժ յաւելաւ մեծութիւն եւ շնորհ աստուածեղէն զոր եւ մերովս բնութեամբ կոչեաց զնա հարն իւր ի Յորդանան եւ ի Թաբաւր որդի սիրելի եւ հաճոյ նախանձելի ասելով աստ ըստ Աւետարանին վկայելոյ թե առ նախանձու մատնեցին զնա Հրէայքն նախանձելով ընդ ամենայն բարիսն որ նովաւ բաշխէին ժողովրդեանն աստուածաբար։ Որդեակ իմ ասէ մատաղ որ եւ Հին աւուրցն Աստուած եւ Ի սկզբանէ բանն եղեւ մանուկ մատաղ ածելով զմատունս ըստ Եսայեա ի բոյն չար իժին ի գաւառն ուր Յովսէփ չոգաւ եւ սպանեալ առ զաւձն առաջին հատեալ զնա ի զաւրութենէ դառնա անվնաս ի Նազարեթ։ Որում ասացաւ դարձեալ Որդի իմ ես դու եւ ես այսաւր ծնայ զքեզ այլ եւ մատաղ բնութեանս պատարագ ընդունելի Հաւր ի հոտ անուշից ազատելով զմեզ ի մեղաց ողջակիզեալ ի Խաչին եւ բաշխեալ մեզ զանմահական կերակուրն եւ զանծախելի զորոյ զաւրինակն զենման ի զուարակաց եւ ի գառանց ի փրկութիւն յուսոյ եւ ի սէր աղքատաց եւ ի յիշատակ ննջեցելոց զենեալ մատաղ կոչեմք ըստ աւրինացն ստուերի աղ մատուցանելով աւրհնութեան զկենդանի Աղն որ զանմահութիւնս մեր համեմեաց նշանակելով եւ զքահանայական աւրհնութիւնն խառնելով ի բաց տանիմք ի հին զոհիցն աւրինակէ ուրուական եւ աւրինակ է այս անմահական զենմանն որ մատեաւ ի փայտն մահու պատարագ Հաւր ի բառնալն զմեղս աշխարհի։ Որում ասէ ցնա հայր իբրեւ յաւիտենական կենդանւոյ առ իս դարձիր յայտ է յետ յարութեանն համբարձմամբ յերկինս ըստ այնմ թե Ելանէ Արեգակն ի ծոցոյ Հաւր եւ մտանէ յաշխարհ եւ ի ծոց Կուսին եւ ի գերեզման ի դժոխս եւ զամենայն կատարեալ ի տեղի իւր դառնայ ըստ իւրականն հրամանի թե Ելի ի Հաւրէ եւ եկի յաշխարհ դարձեալ թողում զաշխարհս եւ երթամ առ Հայր ։ Առ իս ասէ դարձիր ոչ սոսկ բան որպէս եւ էջն այլ մարդ ճշմարիտ եղեալ սակայն զիւրն ոչ կորուսեալ այլ մնացեալ մի որդի եւ մի անձնաւորութիւն եւ բնութիւն անշփոթ միաւորութեամբ եւ անբաժանելի Աստուածութեամբ։ Զոր բանսարկուքն բամբասեին եւ դատափէտ առնեին եւ ոխանային ընդ նմա արք աղեղանց զայս նախատեսութեամբ իբրեւ զպատմութիւն յայտնապէս զՏեառնէ ասէ եւ ոչ որպէս թե առ Յովսէփ եւ եթ որ մաւտն կայր։ Բամբասեին ասէ եւ դատափէտ առնեին եւ ոխանային այն զոր կատաղի ժողովուրդքն որդիքն անիծից Ռոբենի Շմաւոնի եւ Ղեւեա զորս անէծ յառաջագոյն ընդ Տէրն նախանձեին ընդ աստուածաբար սքանչելիսն եւ վասն այնր զփառս նորա տեսեալ ասեին։ Ահա ամենայն աշխարհ զկնի նորա գնաց տեսէք զինչ առնելոց էք։ Որում եւ դատաւորն վկայէր Պիղատոս եւ խնդրէր արձակել զնա քանզի գիտէր ասէ աւետարանիչն թե առ նախանձու մատնեցին։ Բանսարկեին զնմանէ քահանայապետքն առ ժողովուրդսն եւ նոքաւք առ Պիղատոս եւ առ Հերովդէս առ նախանձու եւ դպիրքն ի ցեղէն Շմաւոնի եւ փարիսեցիքն ի ցեղէ իւրաքանչիւրցն։ Դատափետ առնեին եւ ոխային նենգութեամբ հարցանելոյ վասն հարկս տալոյ կայսեր եւ պատուիրանին կարգի թե որ մեծ է։ Որպէս եւ սադուկեցիքն վասն բազմանկողին փետտել կամելով զգեղեցկութիւն գլխաւոր բանից նորա եւ կամ թե ի յաղելն եւ յապտակելն եւ ի ծեծելն զսոսկալին սերոբեից։ Եւ զգլուխն եւս փետտեցին ըստ բանին Յոբա զոր ասաց յերեսաց նմին Տեառն Առեալ ասէ զվարսից իմոց փետտեաց զիս ։ Եւ ի կամելն քարկոծ եւ գահավէժ առնել զնա ոխանային եւ մղձկեին փղձկեալք իբրեւ զխղխայթեալ շարաւով ուռէցն արքն ժանտք եւ աղեղունքն թիւրք կամովին տուեալ զինքեանս ի գիրկս բանսարկուին որք ըստ Յոբայ յանխնա խոցոտել կամեին զնա յերիկամունս որ եւ ոչ դիպեցուցանէր ըստ մտաց նոցայ։ Այլ եւ հրաւիրեալքն եւ արժանաւորքն խոցոտմանց աղեղանցն հռովմայեցւոց տիտոսեանց եւ վեսպիանոսեանց որք վրէժխնդիրք եղեն արեանն անպարտականին մահու։ Վասն որոյ փշրեցան զաւրութեամբ աղեղունք նոցա եւ լուծան ջիլք բազկաց նոցա ձեռամբ հզաւրին Յակոբայ ։ Քանզի Սուրք նոցայ մտին ի սիրտս նոցա եւ աղեղունք նոցա փշրեցան որպէս ասէ սաղմոսարանն հոգէնուագ։ Քանզի Քրիստոս Աստուծոյ զաւրութիւն եւ Աստուծոյ իմաստութիւն ձեռն հզաւր եւ բազուկ բարձր։ Հզաւրն Յակոբայ որ էջ ընդ նմա յԵգիպտոս եւ տանջելով զնա եհան յԵգիպտոսէ այն որ փրկեաց զնա յԵսաւայ եւ ի Լաբանայ եւ ի քանանացւոցն զիարդ տկարանայր հողոյ եւ մոխրոյ առաջի եթե ոչ տնաւրինաբար յանձն առնոյր։ Անտի որ զաւրացոյցն զԻսրայել յԱստուծոյ հաւր քո եւ աւգնեաց քեզ Աստուածն իմ եւ աւրհնեաց զքեզ ։ ԶԱստուած ոչ ոք ետես երբեք բայց միածին Որդին որ նա ինքն է ճշմարիտ տեսաւղ Աստուծոյ որ գիտէ միայն զՀայր եւ գիտացեալ լինի ի Հաւրէ տանի զՀայր եւ տարեալ լինի ի նմանէ Հայր յիս եւ ես ի հայր ասէ ։ Եւ անտի ունի զիսկութիւն իւր յանսկզբնականն Հաւրէ։ Եւ զաւրութիւն է Հաւր սակայն զաւրացեալ լինի ի նմանէ ըստ մարմնոյն ի ձեռն հրեշտակի միջնորդի ըստ մարդավայելուչ սահմանին յիւրմէն եդելոյ հրեշտակիւ առնուլ մարդոյ զամենայն ինչ յԱստուծոյ Հրեշտակ ասէ իջեալ զաւրացուցանէր զնա ոչ թե զաւրութիւն ինչ տալով եւ կամ քաջալերելով այլ որպէս փառաւորելն զԱստուած հրեշտակաց եւ բարեբանելն ոչ է յաւելուլ ի փառս նորա եւ կամ ի բարիս այլ խոստովանութիւն եւ վկայութիւն է ի հրեշտակաց եւ ի մարդկանէ աւրհնեալ գոլ նմա եւ փառաւոր եւ բարեբուն։ Նոյնպէս եւ առընթեր գոլով ի ժամ չարչարանացն հրեշտակապէտ իջանէր առ նա ամենայն հրեշտակաւք։