ՍԱՀԱԿ ՁՈՐՈՓՈՐԵՑԻՅԱՐՄԱՒԵՆԵԱՑՆ ԱՒՐ ՈՐ Է ՂՈԳՈՄԵԱՆ ԿԱՆՈՆՔ ՎԵՐՋՆՈՅ ՍԱՀԱԿԱՅ ԿԱԹՈՂԻԿՈՍԻ    ՍԱՀԱԿԱՅ ՀԱՅՈՑ ԿԱԹՈՂԻԿՈՍԻ ԱՍԱՑԵԱԼ ՅԱՐՄԱՒԵՆԵԱՑՆ ԱՒՐ ՈՐ Է ՂՈԳՈՄԵԱՆ    1 Աւետաբեր եւ տիեզերական տաւն, եւ տէրունեան տաւնից գերափառագոյն. բերկրաբերձ եւ սոսկալի բոլոր բանակաց երկնաբիւրաց փառաբանողաց պանծացուցանելի. յորում երկինք եւ երկիր եւ ծով բերկրեալ խնդան, քառահոլով տարերք զհնութիւն յառաջին յեղանակելով լինելութիւն։ 2 Աւդք զբարեխառնական եւ զպտղածնաւղ բուրեցին շունչ։ 3 Աստեղք մաքրափայլք եւ ականակիտք, նկարակերտելով զիւրաքանչիւրոց դիրս։ 4 Լուսին կարակնաձեւ լրացեալ արեգակնապէս զբոլոր գիշերն ջահաւորէ. եւ արեգակն ՚ի հասարակահոլովն ժամանեալ ժամանակ, զմէջս երկնի եւ երկրի հոլաթեւէ։ 5 Ծով ՚ի բարձրակոհակ վրդովմանց եւ յոլորտածաւալ շարժմանց լռեալ կայ։ 6 Երկիր զձմեռնային զսգաւորութիւն ՚ի գարնանային յեղանակեալ վերանորոգումն. եւ բուրաստանք ՚ի ստածող աւդոց սաւառնազարդեալք, ՚ի գագաթունս բերելով ծայրից զծաղկանց զանազանութիւնս տեսակաց հոտոց եւ համոց։ 7 Եւ զեռունք որջացեալք յերկրի, բունեալ ՚ի փապարս եւ ՚ի ծերպս, զժամանակիս զգալով զմեծափառութիւն, արտաբերելեաւ հետեւողութեամբ յաւետաձեւ իւրաքանչիւրովք ձայնիւք, երաժշտականեալ փողեն զաւուրս վայելչութիւն։ 8 Եւ ծովածին կենասէրք երամակուղղի լսելով երամապետիցն, ՚ի ձմեռնային եւ ՚ի միջնաշխարհ կայարանացն երամախմբեալք՝ ՚ի մերոյին ժամանելով գետին, լրացուցանեն զերկիր եւ զջուրս, եւ բազմանուագ ձայնիւք զզանազանութիւն երագաձեւ տեսակաց, ՚ի տուընջեան եւ ՚ի գիշերի զերաժշտականացն վերաթեւեն նուագ։    9 Եւ գազանացն եւ էրէոցն քառահետեւ շարմունք, հոլեալք եւ երամացեալք՝ ՚ի շարից եւ յանտառաց նորածին ծաղկանց ճոխացուցանեն զորովայնս. զգոչումն եւ զբչումն արտաբերելով՝ զբանականաց հրաշացուցանեն զլսողութիւն։ 10 Եւ տնական կենդանիք արտաքոյ իւրաքանչիւրոց ելանեն յորջից. ոմանք զհողագործականն տաժանմունս ՚ի նուս բերելով, իսկ այլք հոլեալք լրացուցանեն զհովիտս եւ զկոհակս զանազան ծաղկանց՝ զմարմնոյ եւ զճարպոյ բերելով զառաւելութիւն։ 11 Եւ նաւուղղակին զնաւ ծովուն ընծայեցուցանելով, ՚ի ձմեռնային լռեալ վրդովմանց, աջողակ առագաստափար աւդով սլացեալ ՚ի բաղձալին ժամանէ երկիր։ 12 Եւ երկրագործ ՚ի բնակաց, ըստ հոգենուագ երաժշտապետին Դաւթայ, ելանէ ՚ի գործ իւր եւ ՚ի վաստակս ձեռաց իւրոց, զսերմանական եւ զտնկածաւղ երկիր գործելով, զըշտեմարանացն ճոխացուցանելով զլիութիւն։ 13 Եւ բովանդակ երկին եւ երկիր եւ ծով, եւ ամենայն կենդանատեսակք զաւուրս մեծացուցանելով զփառաւորութիւն բերկրին եւ խնդան, եւ մերոյ փառաբանութեանս բարեբանակցութեամբ համագոյապէս. զոր բաւական համարելով, զաւուրս յառաջ ածցուք զսաղմոսն։    14 ՚Ի թագաւորաց մեծն, եւ աւրինականին երաժշտականութեանն առաջին Դաւիթ, գրաւորականին հաւատարիմ մարգարէ, եւ բարբարոսական ազգին տանջաւղ. մշտայաղթ ՚ի պատերազմունս, եւ հսկայիցն ծախաւղ. նսեմացելոյն Իսրայէլի ճրագ, եւ արարչական սրտի Հաւր համակամ. նախահայր մարմնացելոյ Բանին. եւ Աստուածածնի կուսին ցեղապետ, եւ ըստ նահապետական տանցն նախահայր, եւ ՚ի քահանայական երգս պարագլուխ եւ աստուածաբանող, սերովբէիցն բարեբանակից զսերկեան նախագոչելով մարգարէական հոգւովն՝ զմեծափառութեան փողեաց մեզ բան, զիննսներորդ զվեցերորդ սաղմոսն՝ ասելով, Լերինք ցնծասցեն առաջի Տեառն զի գայ։ 15 Նման եւ ճշմարիտ է բանս. զի յամենայնում պետք եւ առաջինք զաւետաբեր խնդան լուր. ՚ի զաւրու զաւրավարք. ՚ի հաւտի հաւտապետք. ՚ի նաւի նաւապետք։ 16 Այսպէս եւ արարիչն զհողեղինի առնլով զբնութիւնս, բարձրացեալ կոհակք եւ բլուրք հոգեղէնք՝ զհողեղինին գոլ ազգակցութիւնն խնդասցեն. եւ վերագոյն քան զվեցերեակ աւուրցն փառաբանութիւնն բերկրեսցին. յաղագս իւրաքանչիւրոցն ունելով հողեղինաւք ընդ հողեղինին հարազատութիւն մարդկան եւ լերանց։    17 Բայց ըստ նշանակի նմանեցուցանէ զլերինս մաքուր մարգարէական անձանց, որպէս հողանիւթեայ մարմնովք տաճարացան Սրբոյ Հոգւոյն, եւ շնորհաբարձ բախտիւն վերամբարձան քան զմարդկային բնութիւնս, եւ Հոգւոյն Սրբոյ սրակնութեամբ զբազմաժամանակեայ եւ զհանդերձեալ դիտաւորեցին խորհուրդ. եւ գրաւորական թողլով յիշատակ զսարսափելի աւուրս մեծ վայելչութիւն։ 18 Զոր յաղագս սերկեան խոստովանեցին աւուրս շնորհաւետեալ հոգիք նոցա, եւ աստուածային բարձրացեալ ճոխութեամբ, յիշատակելով զնոսա երգ ընդ մեզ ցնծալով զՈրդւոյն մեծափառ եկաւորութիւնն. որում եւ մեծն առաքելոցն Պաւղոս յիւր յառաքելական մատենին, առ եփեսացի տումարին գրելով, Աւրհնեալ է Աստուած՝ եւ Հայր Տեառն մերոյ Յիսուսի Քրիստոսի, որ աւրհնեաց զմեզ ամենայն հոգեւոր աւրհնութեամբ յերկնաւորս ՚ի Քրիստոս, հրամայէ զմեծ գունդն բարեբանութեամբ զմարմնացելոյ Բանին աւրհնել զՀայր ոչ ըստ գրաւորականին եւ հնացելոյ աւրինին, որ ընդ անիծիւք էր փակեալ, եւ անակնառու դատողութեամբք յանցաւորացն հրամայէր տանջմունս գնացից՝ եւ տանջանաց զանազանեցելոց, վիրոյ ընդ վիրաց, եւ անդամս ընդ անդամոց կրճատել. եւ զանազան սատակմունք, քարկոծմունք, սրամահութիւնք եւ հրկիզութիւնք։ 19 Այլ Որդւոյ զմեր կերպարանեալ զբնութիւնս, եւ բնութեամբ քաւարան գոլով բնութեանս, ՚ի տանջանաց զբնութիւնս ազատելով, եւ միով մահուամբ զանազան մահուց կնքեաց գիր. եւ յաջորդեաց շնորհ գրոյն՝ Հոգի. եւ եղեւ ինքն Բանն ամենայն յամենայնում։ 20 Ընդ հողեղէնսն հողեղէն. աւրինին ճոխացուցանաւղ, գրոյն լուծիչ. ոգւոյն քննաւղ. պատկեր աներեւելի Հաւրն, եւ ամենայն մարդկան զաւրութիւն եւ իմաստութիւն. հասարակաց արարիչ. փակելոյ դրախտին բացաւղ. ճանապարհ ՚ի վեր ելից առ Հայր. դուռն երկրորդ՝ յերկրորդ երկինս մտողաց։ 21 Երկնի Աստուած, յաղագս արարչութեանն. երկրի թագաւոր, յաղագս մարմնաւորութեանն. մարդկան սիրելի, յաղագս փրկագործութեանն. հրեշտակաց նախապատմելի, յաղագս աստուածութեանն. եւ հասարակաց համախնդութեամբ լծորդելով առաքելական գրոց ՚ի տիեզերատաւնակ աւուրս համաշխարհական խմբեալ բարեբանումն, զբոլորից Հաւր եւ զմիածին Որդւոյն մարդասիրութիւնն փողեալ գոչեսցուք աստուածաբանաբար։    22 Երանելին մեծն յաւետարանչաց Մատթէոս, երկուց հոգեւորաց հանդիպեալ շնորհաց, զառաքելականն ունելով աթոռ, եւ արտաբերական աստուածորդւոյն ճառեցելոյ աստուածաբանաւղ, յիւրում հրաշապատում տառսն աւետարանեալ զսերկեան աւուրս եկաւորութեան խորհուրդ՝ ճառեալ ասէ. Իբրեւ մաւտ եղեն յԵրուսաղէմ, եւ եկին ՚ի Բեթփագէ մերձ ՚ի լեառն Ձիթենեաց, յայնժամ Յիսուս արձակէ երկուս յաշակերտացն եւ ասէ ցնոսա. Երթայք ՚ի գեղդ որ առաջի ձեր կայ. եւ իբրեւ մտանիցէք, գտանիցէք էշ կապեալ եւ յաւանակ ընդ նմին, լուծէք եւ ածէք ինձ. եւ էթէ ոք ասիցէ ինչ ձեզ. ասասջիք եթէ տեառն իւրում պիտոյ է. եւ վաղվաղակի առաքեաց զնոսա։ 23 Ընդ աւետարանչիս ճառեցելոյ զաստուածահրաշ սքանչելագործութիւնս Որդւոյ՝ որպէս հոգէխառն շարադրեալ տառիւք պատմէ բան։ 24 ՚Ի Գալիլէէ հետեւանալ Որդւոյ, եւ զախտացելոյն մերձ զաստուածեղէնն ընդձեռեալ բուժական դեղ հոգւոյ եւ մարմնոյ, որոյ աղագաւ եւ զհաւատարիմ բարեկամին տեսանէ զախտանալն ըստ մարմնոյ ՚ի Հրէաստանի եւ ՚ի Բեթանիա, եւ զանբուժականն մարմնեղէն ախտին ՚ի մարդկեղէն դեղարանացն, եւ զանշնչանալն եւ զննջելոյն յաջորդեալ տեղի, եւ զառաքումն լծորդածին կանանցն, զի նախ քան զվաղճանելն ժամանեսցէ աստուածային շնորհաւքն, եւ բուժումն անբժշկական ախտին ընդձեռեսցէ։ 25 Եւ նախ քան զժամանելն Տեառն եւ աշակերտացն ՚ի Բեթանիա՝ անշնչանայր Ղազարոս, եւ զգերեզմանականանցն ըմբոշխնելով կերպ, փոխեալ լինէր ՚ի կենդանութենէն. զոր եկեալ Տէրն գտանէր վախճանեալ չորեքաւրեայ, եւ զապականեալ մարմինն, սոսկալի ձայնիւ տիրաբար հրամայեալ՝ արտաքս ՚ի գերեզմանէն հետեւանալ, եւ յերիզապնդէ թողացուցանել կապարանէ. եւ ՚ի Բեթանիա յընթրելն իւրում, մի ՚ի բազմականացն էր Ղազարոս։    26 Այսոքիկ հրաշագործութիւնք յերիկեան յանկեաց աւուրն. իսկ ՚ի սերկեանս առեալ զբազմութիւն աշակերտացն, եւ յառաջելով ՚ի Բեթանիայ ՚ի ձիթաստանեաց լեառնն, հանդիպի ՚ի Բեթփագէ. յոր առաքէ երկուս յաշակերտացն, եւ հրամայէ ածել զէշն եւ զյաւանակն ընդ նմին. եւ փութով առաքէ, զի նախ քան զմտանելն յԵրուսաղէմ, նստցի ՚ի վերայ նոցա։ 27 Բայց ըստ աստի տեսութեան մտանելն յԵրուսաղէմ, եւ եկաւորելն ՚ի Բեթփագէ եւ ՚ի լեառն Ձիթենեաց, իմանալի է զմերձակայ չարչարանաց աստուածորդւոյն, եւ մահուամբ ՚ի մահուանէ զմարդկային ազատել զբնութիւնս. եւ Երուսաղէմ իմանալ զբոլոր տիեզերաց՝ ՚ի ձեռն առաքելական քարոզութեանն, եւ աւազանին վերածնութեան։ 28 Իսկ Բեթփագէ թարգմանի տուն ծնաւտի, որ նշանակէ զանմաքուր կենդանոյն ծնաւտ, որով վարսաւորն Սամփսոն զանթլփատիցն բիւրուց վանեալ մեռուցանէր. ընդ որում եւ վարսաւորն Յիսուս Որդի եւ Բան Հաւր նստելով ՚ի վերայ նորին կենդանւոյ, նշանակէ զաստուածացելոյ հակառակամարտին ճոխութիւն ՚ի տիեզերապետութենէ լուծանել ընդ ոտիւք մեռուսցէ։ 29 Իսկ ձիթաստանեաց լեառնն նախ գուշակէ զտիեզերաց լուսաւորելն՝ կամաւորաբար եկաւորելն ՚ի չարչարանս։ 30 Եւ երկուս առաքեալս յաշակերտացն, զտիեզերաց նմանաբերէ զկոչումն, երկու հոգեխառն կոչմամբք՝ գրաւորական եւ հոգեւորական. եւ վաղվաղակի առաքելն զերկաքանչիւրոցն անվրէպ ժամանակս նշանակէ զմարգարէականն եւ զաւետարանականն։    31 Բայց այս ամենայն լեալ ոչ վայրապար. այլ զի լցցի բան մարգարէականին, խոստովանութիւնն Զաքարեայ, որ ասէ. Ասացէք դստեր Սիոնի. ահա թագաւոր քո գայ քեզ հեզ եւ հեծեալ յէշ եւ յաւանակի իշոյ։ 32 Համագոյ աւրինին հոգեկիրքս զհանդերձեալ աստուածորդւոյն զսքանչելագործութիւնս նախաճառեալ աստուածաբանեցին։ 33 Մեծն ՚ի նահապետաց Յակոբ՝ մարգարէական ճառեալ ձայնիւ, ասէ զՅուդայէ, յորմէ հանդերձեալ էր զառ ՚ի կուսէն մարմնանալն կատարել, որ է նախահայր սրբոյ կուսին. Անպակաս լիցի իշխանութիւնն եւ պետութիւնն ՚ի յուդայեան տոհմէն, մինչեւ հասցէ ժամանակ որոյ իւրն է իշխանութիւն։ 34 Կապեսցէ զգրաստ իւր ընդ որթոյ, եւ զյաւանակ իւր զգնդակէ որթոյ։    35 Իմանալ է որթ զԱստուածորդւոյն մարմնաւորութիւնն յաղագս խոստովանելոյ զիւր զարարչական մարմինն որթ, եւ զերանելի առաքեալսն ուռ։ 36 Կապեսցէ ընդ որթոյ զգրաստ իւր, զմարմնանալն եւ զհամատնաւրինելն ընդ հողեղէն բնութեամբ, եւ կապել անզրաւ եւ անլուծանելի սիրով ընդ մերունակ բնութեանս։ 37 Եւ ընդ գնդակէ որթոյ զյաւանակ իւր, զնորածնելոցն յաւազանէ որդէգրաբար ընդ Սրբոյ Երրորդութեանն կապեալ սիրով, անխոյզ եւ անլուծանելի կապանաւք միաւորեաց։ 38 Իսկ մեծն մարգարէից Զաքարիաս բացափայլ եւ անառագաստ զսերկեան արարչաբար հրաշագործութիւն փողեալ ճառեաց բան Խնդա, ասելով, դուստր Սիոնի, զի թագաւոր գայ քեզ՝ նստեալ ՚ի վերայ անմաքուր կենդանեաց նորոց։ 39 Թագաւոր եւ փրկիչ, հեզ եւ խոնարհ խոստովանի զծոցածին Բանն Հաւր. որ ընդ արարչական անուանն ՚ի ձեռն մարդկաւրէն տնաւրէնութեանն, եւ ճշմարտապէս առնլով մարմին, եւ խոստովանելով թագաւոր՝ Աստուած երկնի եւ երկրի։ 40 Իսկ յանմաքուր կենդանիսն նստելով, զերկուս նշանակելով ժողովարանս՝ Հրէից եւ հեթանոսաց եւ անմաքուր յաղագս այսորիկ, զի զուգահաւասարք երկաքանչիւրոցն ՚ի բազմաստուածութիւնն կործանեալ։ 41 Վասն որոյ առնու զբնութիւն հողեղէն, ՚ի ձեռն որոյ սիրով առաւելագունիւ կապեալ ընդ Հրէից եւ հեթանոսաց ժողովարան, արժանաւորեցուցանէ զնոսա որդէգրութեան հաւասարակից Հաւրն եւ իւր ժառանգութեան՝ աւազանին վերածնութեամբ, զոր տաճարացուցեալ ինքեան՝ նստի եւ հանգչի ՚ի սուրբ յեկեղեցւոջ, որ զանազանէ երկնային Հաւրն՝ քահանայս եւ մարգարէս, ուստերս եւ դստերս։    42 Իսկ դուստր Սիոնի՝ իմանալի է զսուրբ եկեղեցի. վասն զի երանելի առաքեալքն զնորա արքայութեանն խորհուրդ ՚ի Սիոն յԱստուածորդւոյն ընկալան. անդ եւ զՍուրբ Հոգւոյն իշխանութիւնն առին ՚ի ձեռն աստուածային բերանոյ փչմանն. անդուստ եւ զհիմնարկութիւն սուրբ եկեղեցւոյ երանելի առաքեալքն սկզբնաւորեցին. անդուստ եւ լեզուաւքն զանազանեցելովք ՚ի քարոզութիւնն կոչեցաւ, եւ զԱստուածորդւոյն զյարութիւնն ՚ի նմա ծանեան։ 43 Յաղագս այսր ամենայնի հրամայէ ուրախանալ դստեր Սիոնի՝ որ է սուրբ եկեղեցի։    44 Գնացին աշակերտքն եւ արարին որպէս հրամայեաց նոցա Յիսուս. ածին զէշն եւ զյաւանակն, եւ արկին ՚ի վերայ նոցա ձորձս, եւ նստաւ ՚ի վերայ նոցա։ 45 Ոյք մեզ երկու աշակերտքն թուին գնացեալ։ 46 Զերկուս առաքելական տեսակացն ասել. զեաւթանասուն եւ զերկուցն՝ զոր նախ քան զաստուածեղէն զյարութիւնն իւր առաքեաց. եւ զերկոտասանսն՝ զկնի յարութեանն փչելով ՚ի նոսա Հոգի Սուրբ, եւ ասելով. Գնացէք աշակերտեցէք զամենայն հեթանոսս։ 47 Իսկ ածել զկենդանիսն եւ զյաւանակ նորունի՝ զնորահաւատիցն, որ ՚ի Հրէից եւ ՚ի հեթանոսաց ժողովրդենէ ասէ, որք հաւանեալք նորա վարդապետութեանն՝ մարմին եւ անդամք սրբոյ եկեղեցւոյ կոչեցան։ 48 Եւ արկանելն ՚ի վերայ ձորձս, ընծայեցուցանել զհոգւոյ եւ զմարմնոյ զմաքրութիւն, յորում նստէր եւ հանգչէր Աստուածորդին։    49 Եւ բազում ժողովուրդք տարածանէին զհանդերձս իւրեանց ՚ի ճանապարհին։ 50 Ժողովուրդ բազում, զբազմութիւն մարդկանն ասէ, որք զմարմնական ախտից յանցաւորութիւնս խոստովանութեամբ առաջի Աստուածորդւոյն՝ անծածկաբար տարածանելով. իսկ ճանապարհին հետեւանալն Յիսուսի ՚ի Հրէաստանի՝ եւ ՚ի Գալիլեա, եւ ախտացելոյն ըստ պատուիրանազանցութեանն, ինքնին ժամանել բուժումն ՚ի յանցմանն բժշկապետաբար։ 51 Եւ այլք, ասէ, հատանէին ոստս ՚ի ծառոց, եւ տարածանէին ՚ի ճանապարհին։ 52 Եւ այս ոչ վայրապար, այլ աստուածեղէն եկաւորութեանն արժանաւոր գործակցութիւն. քանզի զտիեզերական հանդերձեալ էր կատարել զփրկութիւն, եւ զընդունայն հնազանդութիւն արարածոց փոխել յարարչական հնազանդութիւնն. երկրի եւ ծովու՝ իւրաքանչիւրովք ճանաչել եւ մեծացուցանել զԱստուածն իւրեանց. ընդ որս եւ ծառք ՚ի նորածին ծննդոց՝ զսաղարթ եւ զծաղիկս գոյացուցչին իւրեանց ընդ ոտիւք ընծայեցուցանեն։    53 Եւ ժողովուրդն որ առաջի եւ զկնի երթային՝ աղաղակէին եւ ասէին. Աւրհնութիւն որդւոյ Դաւթի, աւրհնեալ որ գասդ յանուն Տեառն, աւրհնութիւն ՚ի բարձունս։ 54 Ժողովուրդք առաջի եւ զկնի ասելով, իմանալի է զերկուս հոգեկիր պարս՝ մարգարէութիւն, քահանայութիւն. որ նախ քան զմարմնանալն խոստովանեցին զնորա գալուստն. իսկ զկնի ժողովուրդքն երանելի առաքեալքն, եւ սրբոյ եկեղեցւոյ բազմութիւնքն, որք զկնի նորա տնաւրէնութեանն որդի Դաւթի զնա խոստովանին. որ անբաժանաբար ՚ի հայրենին մնաց ծոց, եւ բոլորովիմբ գտաւ ՚ի կուսական յորովայնէ ծնեալ. մարդ կատարեալ առանց մեղաց։ 55 Զայսոսիկ միշտ խոստովանին երկուց ժողովարան, պարք առաքելականս սրբով եկեղեցւով։    56 Եւ ՚ի մտանելն նորա, ասէ, յԵրուսաղէմ, դղրդեցաւ քաղաքն ամենայն, եւ ասեն ով իցէ սա։ 57 ՚Ի հասարակաց արարչին ծնելութեան մաքրի եւ երուսաղէմանայ բոլոր տիեզերք, վասն զի զհամագոյ աշխարհի զմաքրութիւն ոգւոց մարմնանալն նշանակէր, եւ բազմաստուածութեանն անմաքրութիւնն ՚ի տիեզերաց ոլորտեցուցանել։ 58 Եւ դղրդումն քաղաքայնոցն, զհակառակամարտին զաւրութիւնն ասէ, որք փորձեալ՝ գտին զնա Աստուած ճշմարիտ. որում աղաղակելով ասէին, Գիտեմք զքեզ ով ես, սուրբդ Աստուծոյ, մի նախ քան զժամանակն զմեզ դատեր։ 59 Զաստուածացեալ նոցա զաւրութիւն արտաքոյ ընկէց. եւ զիւր ճշմարիտ արարչական անուն հրամայեաց աստուածախոստ բարեբանել ճշմարտափառութեամբ։    60 Եւ ժողովուրդքն ասէին, սա է մարգարէն Յիսուս, որ ՚ի Նազարեթէ գալիլիացւոց։ 61 Ժողովուրդս՝ որպէս նախաճառեցաք՝ իմանալի է զսուրբ եկեղեցի, որք միշտ խոստովանին զնորա աստուածութիւնն, եւ զմարմնանալն եւ զմնալն առ Հաւր։ 62 Եւ մարգարէ յաղագս մարգարէաբար եւ աստուածապէս զհանդերձեալսն նախագուշակել. որպէս ՚ի Գալիլէ շրջել, եւ ՚ի Հրէաստանի տեսանել զՂազարոս մեռեալ. եւ նախ քան զգրաւորական դպրութիւն, զաւրինականացն դաստիարակէ զհրահանգապետս։ 63 Իսկ նազորեցի կոչի, մաքուր, որ է հաւատարիմ եւ ճշմարիտ վկայ նորա մարմնաւորութեանն. Որ ոչն արար մեղս, եւ ոչ գտաւ նենգութիւն ՚ի բերան նորա։    64 Եւ մեք որ այսպիսի տիեզերագով եւ բարեբանաւղ հանդիսացաք աւուրս, համախոհ լծորդութեամբ ընդ նոսա զաստուածեղէն մտիցն սպասաւորեսցուք գործակցաբար, ընդ տղայսն բարեբանեսցուք, ընդ ծերսն հանդերձ ոստովք երկրպագեսցուք, ընդ աշակերտսն խոստովանեսցուք զաւրհնեալ եկեալն յանուն Տեառն. ընդ ամենայնն լիցուք ամենայն, զի բովանդակ աստուածեղէնն հասցուք շնորհաց ՚ի ձեռն մատակարարի Սուրբ Հոգւոյն, որ տայ առատապէս զարարչական շնորհն արժանաբար հայցողաց. որ եկեալ բունեսցէ ՚ի մերում ժողովարանս, եւ տաճարացուսցէ զհոգի եւ զմարմին. բնակարան եւ աւթեւան Սրբոյ Երրորդութեանն կազմեսցէ։ 65 Վասն որոյ հասարակաց Հաւր, եւ Որդւոյ միածնի եւ կենագործողի, եւ Սրբոյ Հոգւոյն մատակարարի եւ պարգեւաբաշխի մշտնջենաւոր փառաբանութիւն մատուսցուք այժմ եւ միշտ եւ յաւիտեանս յաւիտենից. ամէն։    1ԻԳ2ԿԱՆՈՆՔ 3ՎԵՐՋՆՈՅ ՍԱՀԱԿԱՅ4 ԿԱԹՈՂԻԿՈՍԻ5 6ԳԼՈՒԽՔ ԺԵ     1 Ա. Եպիսկոպոսի ոչ զգենուլ երկաթս։    2 Բ. Եպիսկոպոսի ոչ է պարտ թողուլ զկարգն եւ գնալ յանապատ։    3 Գ. Քահանայի որ առանձնանայ՝ ասել Աւրհնութիւն եւ փառս։    4 Դ. Քահանայի որ աւրկանայ՝ առանձին ասել Աւրհնութիւն եւ փառս։    5 Ե. Աւրկի եւ բորոտի ի հիւանդանոցս կալ եւ մի յանապատս եւ ոչ առնուլ սքեմ։    6 Զ. Աւրկի եւ բորոտի հաղորդել, թէ ի մեղս չեն։    7 Է. Սքեմաւոր որ աւրկանայ կամ բորոտի ի նմին կրաւնաւորանոցի կալ։    8 Ը. Ոչ կատարել զյիշատակ ելից իւրոց ի կենդանութեան իւրում։    9 Թ. Հաղորդութիւն կիւրակէէ ի կիւրակէ պահել եւեթ։    10 Ժ. Որ զկնի ժամու հաղորդիցին։    11 ԺԱ. Սիւնական որ հաղորդիցի։    12 ԺԲ. Վասն սրբոյ սեղանոյն որ խոպանանայ։    13 ԺԳ. Վասն ամանոյ ձիթոյն։    14 ԺԴ. Վասն յաւելուածոյ ձիթոյն։    15 ԺԵ. Վասն քառասունս ունելոյ։1 Հարցմունք կանոնականք Յովհաննայ Սիւնականի քաղաքաց եւ առընթերադրեալ պատասխանիք նմին՝ Սահակայ Հայոց կաթողիկոսի եւ նորին աթոռակցաց եպիսկոպոսաց բազմաց։    2 ՈԿ (ՈԾԴ) Ա. Հարցումն. Եթէ պարտ իցէ եպիսկոպոսին մինչդեռ յեկեղեցւոջ իւրում իցէ եւ ի գործ եպիսկոպոսութեան, երկաթս առնուլ յանձն իւր եւ այնու վարել զտեսչութիւնն։    3 Պատասխանի. Չէ արժան, զի կեղծաւորութեան եւ մարդահաճոյութեան կարծիս տայ ժողովրդեանն։    4 ՈԿԱ (ՈԾԵ) Բ. Հարցումն. Եթէ պարտ է եպիսկոպոսի կրաւնաւորել սքեմաւորութեամբ ինքեամբ իսկ եւ զիւր գործ թողուլ։    5 Պատասխանի. Ոչ է պարտ, այլ յոր կոչումն կոչեցաւ՝ ի նմին յարամնալ։    6 ՈԿԲ (ՈԾԶ) Գ. Հարցումն. Որ ոք պոռնկեալ է եւ ի բազում մեղս մեծամեծս շաղախեալ եւ յերիցութիւն ըմբռնի ոչ կամաւ եւ յետոյ նեղեալ ի խղճէն թողուլ զկարգն եւ ի մեծամեծ ճգնութիւնս ձեռնարկէ խիստ կրաւնիւք՝ արժան է Աւրհնութիւն եւ փառս ասել առանձինն իւր վարս, թէ ոչ։    7 Պատասխանի. Արժան է, մանաւանդ թէ միայնակեաց իցէ։    8 ՈԿԳ (ՈԾԷ) Դ. Հարցումն. Եթէ երէց ոք բորոտի կամ աւրկանայ, պարտ է յառանձին աղաւթսն իւր Աւրհնութիւն եւ փառս ասել եւ աւետարանել, թէ բնաւ իսկ զինուորել։    9 Պատասխանի. Յառանձին աղաւթս ասել արժան է՝ Աւրհնութիւնն եւ փառս, բայց յայլ ինչ մի համարձակել։    10 ՈԿԴ (ՈԾԸ) Ե. Հարցումն. Եթէ պարտ է աւրկի կամ բորոտի սքեմ առնուլ կրաւնաւորութեան եւ յանապատի բնակել առաքինութեան աղագաւ։    11 Պատասխանի. Չէ պարտ, այլ ի հիւանդանոցս ընդ ընկերս հաւասարել։    12 ՈԿԵ (ՈԾԹ) Զ. Հարցումն. Թէ արժան է բորոտի եւ աւրկի ի սուրբ խորհրդոյն ճաշակել, եթէ վասն ախտին ոչ մերձենալ, թէեւ սուրբ իցէ։    13 Պատասխանի. Թէ սուրբ է՝ պարտ է համարձակ մերձենալ, զի գարշել ի հաղորդութիւն՝ ոչ ախտաւոր մարմին եւեթ, այլ եւ որ պղծեալ մեղաւք հոգին եւ մարմին է։    14 ՈԿԶ (ՈԿ) Է. Հարցումն. Եթէ պարտ է, որ ոք կրաւնաւորէ յանապատի եւ աւրկանայ կամ բորոտի, թողուլ զտեղին եւ ի հիւանդանոցս երթալ, թէ ոչ։    15 Պատասխանի։ 16 Ոչ է պարտ, այլ ի նմին մշտնջենաւորել կրաւնաւորութեանն յանապատի, բայց եթէ առ չգոլ ունողաց եւ հարկ լինիցի։    17 ՈԿԷ (ՈԿԱ) Ը. Հարցումն. Եթէ պարտ է ի կենդանութեան զպատարագս ելից իւրոց կատարել ումեք զհոգւոց հանգիստ, զյիշատակ եւ զմասն, թէ յետ վախճանին այսոքիկ կատարին։    18 Պատասխանի. Չէ պարտ նախ քան զվախճանն զկատարման պատարագս ի կենդանութեանն մատուցանել, վասն զի սուրբ առաքեալքն, եւ յետ նոցա սուրբ հարքն, յետ կատարածի կենացն ի հանգիստ հոգւոցն եւ ի թողութիւն մեղաց զայսոսիկ հրամայեցին կատարել։    19 ՈԿԸ (ՈԿԲ) Թ. Հարցումն. Զհացն մատուցեալ, սրբեալ եւ եղեալ մարմին Աստուծոյ, արժան է պահել զգուշութեամբ տարւոյ ի տարի ի պահարանս, զոր եւ առնեն իսկ, կամ թէ եւս աւելի ժամանակս, թէ ոչ։    20 Պատասխանի. Չէ պարտ, բայց կիւրակէէ ի կիւրակէ, կամ խորհրդոյ ի խորհուրդ, այլ աւելի ոչ։    21 ՈԿԹ (ՈԿԳ) Ժ. Հարցումն. Քահանայ յորժամ արտաքոյ եկեղեցւոյ հարկաւորի զխորհուրդն տալ կամ արգելականաց կամ հիւանդաց, արժան է զճաշակմանն, կամ յետոյ, զգոհութեան աղաւթսն մատուցանել, թէ ոչ։    22 Պատասխանի. Ասել պարտ է զճաշակմանն։    23 ՈՀ (ՈԿԴ) ԺԱ. Հարցումն. Քահանայ որ սիւնական է կամ խցարգել եւ զսուրբ խորհուրդն խնդրէ առ ի հաղորդել, արժան է իւրովի կատարել զհաղորդութեանն եւ զգոհանալոյն աղաւթս յարգելանի անդ կամ ի սեան, եթէ նորին իսկ մատուցողին այսոքիկ պատշաճին։    24 Պատասխանի. Զճաշակմանն պարտ է ասել, եւ զգոհութեանն ասացեալ է։    25 ՈՀԱ (ՈԿԵ) ԺԲ. Հարցումն. Ի մատրունս, յորս սեղան հաստատեալ է եւ գործն իւր ոչ գործի հանապազ ի վերայ, ոչ քահանայ առընթեր եւ ոչ սպասաւորութիւն, այլ մի աւր ի տարւոջն երթան պատարագ մատուցանել. արժան է ի պատուի ունել, թէ շարժել։    26 Պատասխանի. Շարժել արժան է, զի մինչ հանապազ գործն ի վերայ չկատարի, նա արհամարհեալ է ոչ սեղան։    27 ՈՀԲ (ՈԿԶ) ԺԳ. Հարցումն. Թէ անխիղճ պարտ է համարել զձէթդ, որ բերեն յԱսորւոց ապուղայիւք մեռելոտւովք եւ անսուրբ անասնոց, թէ ոչ։    28 Պատասխանի. Անխիղճ պարտ է լինել, զի բազում ինչ յանսրբոց առաւել պատուական է մարդկան քան զսրբոցն, որպէս փղոսկր եւ ապրեշում եւ ընձենի եւ այլք։    29 ՈՀԳ (ՈԿԷ) ԺԴ. Հարցումն. Թէ պարտ է յայնմ ձիթոյ յաւելուլ ի մկրտութեան ձէթն եւ այնու կնքել զմարդիկն կամ թէ բնաւ պարտիցէ յաւելուածովք վարել։    30 Պատասխանի. Ոչ է պարտ վարել յաւելուածովք, զի ունայնանայ շնորհն եւ յանգիտութիւն կրթի, այլ պարտ է յամենայն տարւոջ ի հայրապետէն ընդունել, ըստ կանոնական հրամանի սուրբ հաւրն Սահակայ։    31 ՈՀԴ (ՈԿԸ) ԺԵ. Հարցումն. Զքառասունս, զոր կատարէ աշխարհ վասն մեռելոց, արժան է յիրաւի համարել եւ գովել, թէ ոչ, եւ կամ ուստի իցէ հրամանդ այդորիկ։    32 Պատասխանի. Կարի քաջ պարտ է յիրաւի համարել, գովել եւ յորդորել, վասն զի առաքելական է հրամանդ եւ աւանդութիւնդ։ 33 Այս ասպարէսք են նահատակաց սուրբ հարցն ի սուրբ Հոգւոյն, որ եւ մեզ ծարաւելոցս արբուցանէ առ ի բժշկել զմարմնական վէրս եւ թեթեւացուցանել զբեռն հոգւոց, զոր մեղաւորս միահամուռ ասացից, որ է ըստ ախտից մերոց։