ԱՆԱՆՈՒՆՎԿԱՅԱԲԱՆՈՒԹԻՒՆ ԹԱԴԷՈՍԻ ԱՌԱՔԵԼՈՅՆ, ՔԱՐՈԶՈՒԹԵԱՆՆ ԵՒ ԳԱԼՍՏԵԱՆ Ի ՀԱՅՍ ԵՒ ԿԱՏԱՐՄԱՆՆ ՈՐ Ի ՔՐԻՍՏՈՍ ԳԻՒՏ ՆՇԽԱՐԱՑ ԹԱԴԷՈՍԻ ԱՌԱՔԵԼՈՅՆ        [ՎԱՍՆ] ՎԿԱՅԱԲԱՆՈՒԹԵԱՆ ԹԱԴԷՈՍԻ ԱՌԱՔԵԼՈՅՆ,  ՔԱՐՈԶՈՒԹԵԱՆՆ ԵՒ ԳԱԼՍՏԵԱՆ Ի ՀԱՅՍ ԵՒ ԿԱՏԱՐՄԱՆՆ ՈՐ Ի ՔՐԻՍՏՈՍ    1 Բազմադիմի են ճանապարհք աստուածային լուսեղէն վտակացն, եւ ոռոգի դիտարագունդ բաժակաւքն վասն զի մաքրական ընթացիւքն վառին ÿի հանդիպումն անշէջ լապտերին, եւ հասանեն սիրական խորհրդին, եւ միակամ կամաւքն փարին ÿի ծայրագոյնսն, մինչեւ առնուն զհայցումն ջերմեռանդն գթոյն։ 2 Եւ փութան հասանել կամողին, եւ առնուն զմետասաներորդ մասն վաստակոց, սկսեալ յառաջնոցն մինչեւ ÿի տասն եւ միակն, ըստ աւետարանական բանին. զի հանդիպին լուսաբեր ցաւղոյն, ուստի բղխեն զքաղցրահամբոյր սէրն, ÿի խաղս անուշարար կուսութեանցն աստուածազարդ վարուցն։ 3 Եւ լնուն շտեմարանք նոցա ÿի բղխմանէ աղաւթական եւ արտաւսրագործ վաստակոցն. զի յամենայն ժամ են փառաւորիչք Սրբոյ Երրորդութեանն. եւ փայլեն իբրեւ զճառագայթս արեգական սիրական խորհրդովք, եւ տան պտուղ սուրբ հանդիսին, եւ մատուցանեն ընծայ ÿի հոտ անոյշ որ առաջի աստուածորդւոյն, եւ հաճոյակատար կամաւք առնուն զպարգեւս անմահական լուսոյն, եւ գրին ÿի լուսեղէն բանակսն ÿի հրեշտակամբոխ զաւրսն. եւ լինին թեւազգեցիկք ÿի սրովբէագոչ դասսն, եւ լնուն երկնաւոր ցանկութեամբքն լիապէս։    4 Արդ, որք հանդիսանան՝ հանդիպին ըստ վերագրելոցն՝ որպէս եւ հիւսիսային կողմանցս ծագեաց աստղն վարսադիտակ՝ այրն սքանչելագործ, սուրբ առաքեալն Թադէոս. եւ վիճակեաց զամենայն Հայաստան ազգս. զի նա էր քարոզ բանին կենաց, եւ յառաջընծայ ÿի հանդէս մարտիւրոսական պսակին։ 5 Նա եկեալ ձայնէր զամենեսեան յերկնաւոր ընթրիսն. զի առաքեցաւ յամենափրկչէն մերմէ Յիսուսէ Քրիստոսէ, յետ համբառնալոյ Տեառն յերկինս. եւ եդեալ զսուրբ աջն իւր ÿի վերայ առաքելոցն փչեաց ÿի նոսա զմխիթարական Սուրբ Հոգին զլոյսն ճշմարտութեան, եւ աւրհնեաց զնոսա, եւ քաջալերեալ զնոսա լուսեղէն բանիւն, եւ առաքեաց զնոսա յիւրաքանչիւր վիճակս քարոզել զբանն կենաց։ 6 Իսկ այս սուրբ առաքեալս էր լցեալ լուսեղէն խորհրդով, վիճակեալ Հայաստան ազգիս. գայր հասանէր ÿի Միջագետս Ասորւոց, քարոզէր զբանն կենաց, առնէր նշանս եւ սքանչելիս մեծամեծս։ 7 Եւ դարձեալ անտի յառաջ գայր հասանէր ÿի քաղաքն Ուռհայ. եւ մտեալ ÿի տուն Տուբիայ բժշկէր զամենայն ախտս եւ զհիւանդութիւնս, եւ լուսաւորէր զնոսա երկնային լուսովն։    8 Եւ լուեալ թագաւորին Աբգարու զսրբոյ առաքելոյն Թադէոսէ, եւ զսքանչելիսն զոր առնէր, կարծելով իմացաւ թէ նա է որ առաքեցաւ ÿի Քրիստոսէ։ 9 Եւ ապա եկեալ սուրբ առաքեալն ÿի տուն թագաւորին Աբգարու, եւ տեսեալ Աբգարու զսուրբ առաքեալն Թադէոս, եւ նշան երկնաւոր լուսոյն ÿի վերայ երեսաց նորա, զահի հարեալ անկաւ ÿի վերայ երեսաց իւրոց, եւ երկիր եպագ նմա. եւ մատուցեալ սուրբ առաքեալն եդ ձեռն ÿի վերայ նորա, եւ բժշկեաց զնա անուամբ փրկչին մերոյ Յիսուսի Քրիստոսի, եւ լուսաւորեաց զնա երկնային լուսովն, եւ զամենայն տուն նորա։ 10 Բժշկեաց եւ զԱբդիու որդի Աբդեայ ÿի չար ցաւոց, որ էր այր մեծ եւ երեւելի ÿի դրան թագաւորին։ 11 Եւ լուսաւորեաց զամենայն քաղաքն, եւ թողոյր անդ յաշակերտաց իւրոց։ 12 Եւ ինքն իսկ թագաւորն Աբգար որ բժշկեցաւ ÿի սրբոյ առաքելոյն, եղեւ քարոզ բանին կենաց, եւ նշանագործ յամենայն բարիս. եւ աւրհնէր սուրբ առաքեալն զթագաւորն եւ զամենայն հաւատացեալսն։    13 Եւ ինքն սուրբ առաքեալն առնոյր զաշակերտսն եւ փութով հասանէր յաշխարհն Հայոց, առ թագաւորն Սանատրուկ, ÿի գաւառին Արտազ, ÿի քաղաքագեւղն Շաւարշան, յապարանս արքունի, ուր էին հովոց գետինք թագաւորացն Հայոց։ 14 Եւ քարոզէր անդ զբանն կենաց, եւ առնէր նշանագործութիւն ÿի դրան արքունի ÿի համաշխարհազարդ բանակսն. եւ բժշկէր զամենայն ախտս չար հիւանդութեանց։ 15 Եւ եկեալք բազումք յարքունական դրանէն առ սուրբ առաքեալն, լսէին ÿի նմանէ զքաղցրաբարբառ քարոզութիւն աւետարանին. եւ տեսանէին զնշանսն, զի զբորոտս սրբէր, զկաղս գնացուցանէր, զդեւս հանէր, եւ զամենայն ախտս չարաչարս առողջացուցանէր։ 16 Եւ տեսեալ զամենայն սքանչելիս բազումք հաւատացին ÿի Քրիստոս։    17 Յայնժամ եկեալ դուստր թագաւորին, որում անուն էր Սանդուխտ, որ էր ÿի տիոց տղայ, գեղեցիկ տեսլեամբ եւ վայելուչ երեսաւք, որ ոչ գտանէր համեմատ նմա ÿի վերայ երկրի. եւ հասեալ ÿի գիշերի առ սուրբ առաքեալն լսէր ÿի նմանէ զբանն քարոզութեան Աւետարանին, եւ զձայն երկնաւոր զաւրացն, եւ ընդունէր, եւ անկանէր առաջի սուրբ ոտից նորա, եւ արտասուաւք համբուրէր, եւ ուսանէր ÿի նմանէ զբազում աւուրս. եւ ոչ թողոյր զնա զտիւ եւ զգիշեր, եւ այնպէս միացեալ բեւեռէր ÿի սէրն Քրիստոսի Աստուծոյ մերոյ։ 18 Եւ տեսեալ սուրբ առաքելոյն զջերմեռանդն գութ սիրոյ նորա առ Քրիստոս, առեալ մկրտէր զնա յանուն Հաւր եւ Որդւոյ եւ Հոգւոյն սրբոյ։ 19 Եւ եղեւ նշան լուսեղէն յերկնից ÿի վերայ սրբոյ կուսին, եւ ÿի մէջ լուսոյն ձայն երկնաւոր զուարթնոցն. բազում եւ այլք հաւատացին ÿի ժամուն ÿի Քրիստոս. եւ տեսեալ քրմաժողով դիւցակատար պաշտաւնէիցն, պատմեցին խստերախ եւ անաւրէն թագաւորին իւրեանց Սանատրկոյ։    20 Ապա չարազինեալ թագաւորն, տայր հրաման սրամահ առնել զհաւատացեալսն։ 21 Եւ եղեւ նշան յերկնից ÿի վերայ նոցա, եւ բազումք հաւատացին ÿի Քրիստոս, եւ անկաւ ահ ÿի վերայ անաւրինացն. եւ բազումք կորեան ÿի նոցանէ յահէ լուսոյ ճառագայթիցն. եւ ոչ իշխեցին ձեռն արկանել ÿի սուրբ առաքեալն։ 22 Եւ երեւեալ Փրկիչն ասէ. պինդ կաց Թադէոս, զի ես ընդ քեզ եմ ÿի փրկել զքեզ։ 23 Եւ տեսեալ սրբոյն Թադէոսի զՓրկիչն Քրիստոս՝ անկանէր առաջի նորա հանդերձ արտասուաւք, եւ ասէր. Տէր իմ եւ Աստուած, մի թողուր զիս միայն, զի ահա իբրեւ եկի ÿի բարբարոս ազգս ÿի դուռն թագաւորիս հրամանաւ եւ զաւրութեամբ քով. դու իսկ ասացեր, Տէր իմ, ելէք ընդ ամենայն երկիր եւ քարոզեցէք զբանն կենաց. որ հաւատայ եւ մկրտի ապրեսցի, եւ որ ոչն հաւատայ դատապարտեսցի. արդ իբրեւ եկի ես այսր եւ սկսայ քարոզել զբանս սուրբ աւետարանին քո զոր եդեր ÿի բերանի իմում՝ եւ ոչ կամին լսել՝ զի որք հաւատային ÿի քեզ Տէր, սրամահ արարեալ սպանին, եւ զոմանս բրազոհ արարեալ եդին ÿի բանդի. կամէին եւ յիս ձեռն արկանել. իսկ լոյս սուրբ աստուածութեան քո փութացեալ ընկղմեաց զնոսա ÿի խորս տրտմութեան չարին, եւ գանեալք սատակեցան չար մահուամբ, եւ ոչ կարացին հանդիպել ինձ։ 24 Եւ ասէ Տէր. Արի եւ երեւեաց դոցա եւ համբերեա, զի բազում նեղութիւնք հասանեն քեզ, զի ոչ են ընդունելոց զքարոզութիւն Աւետարանի իմոյ աստ, բայց ÿի բազմաց սակաւ ժողովուրդ. եւ ես պահեցից զնոսա, եւ առից զնոսա առ իս. եւ որք կատարեցան վասն անուան իմոյ, տաց նոցա տեղի ÿի տան Հաւր իմոյ։ 25 Ասէ Թադէոս ցՏէր. Եւ ես փութամ հասանել ÿի լոյս աստուածութեանդ քո, եւ լնուլ երկնային սիրովն ÿի լուսեղէն փառաց քոց։ 26 Եւ ասէ Տէր. Խնդա եւ ուրախ լեր, զի կատարեցից զկամս հայցման քո. եւ աւրհնեալ զնա համբարձաւ։ 27 Եւ դարձաւ սուրբ առաքեալն ուրախութեամբ մեծաւ ÿի Փրկչէն։    28 Գնաց ÿի բանդն ÿի գիշերին եւ պահէին զսուրբն Սանդուխտ եւ զայլ հաւատացեալսն. եւ բացան դրունքն ինքնին, եւ եմուտ ÿի ներքս սուրբ առաքեալն եւ ասաց. Խաղաղութիւն ընդ ձեզ սիրելիք Քրիստոսի։ 29 Եւ տեսեալ զսուրբ առաքեալն զաւրանային։ 30 Եւ եկեալ առ սուրբն Սանդուխտ՝ համբուրեաց զկապանս նորա, եւ ասէ ցնա. Երանի՜ է քեզ դուստր երկնաւոր Թագաւորին. եւ զաւրացուցեալ զնոսա բանիւք սուրբ աւետարանին ÿի սէրն Քրիստոսի, նշանեաց լուռ կալ եւ աղաւթել։ 31 Եւ ինքն տարածեալ զձեռս իւր յերկինս ասէ. Գոհանամ զքէն Տէր իմ եւ Աստուած Յիսուս Քրիստոս Միածին Որդի Աստուծոյ, որ վասն փրկութեան ազգի մարդկան եկիր յերկիր. հայեաց այժմ յերկնից ÿի պատրաստ բնակութենէ քումմէ՝ յաղախին քո Սանդուխտ, որ ետ զտղայութիւն իւր քեզ. արդ պահեա զսա, Տէր իմ, եւ զաւրացո ÿի պատերազմիս, եւ զընկերս սորա, եւ ծագեա զլոյս աստուածութեան քո ÿի վերայ սոցա, եւ արա յամաւթ զխաւարակուլ թշնամին. վասն զի դու միայն ես Աստուած աստուածոց եւ Տէր տերանց. երեւեցո զնշան զաւրութեան քո ÿի վտանգեալս մարմնով, զի քո են եւ ÿի քո ահեղ անունդ եղիցին զաւրացեալք մինչեւ յաւիտեան։ 32 Եւ ÿի կատարել աղաւթից սրբոյն եղեւ թնդիւն սաստկութեան, եւ վերացաւ ձեղուն բանդին եւ ծագեաց լոյս յերկնից, որ առաւել էր քան զճառագայթս արեգական. եւ ÿի մէջ լուսոյն ձայն երկնաւոր աւետեաց, որ ասէր առ նահատակսն. Քաջալերեցարուք եւ պինդ կացէք, զի ես եկից եւ առից զձեզ առ իս։ 33 Եւ դու, Սանդուխտ, որ եկիր զկնի իմ, եւ արհամարհեցեր զերկրաւոր պատիւս, եւ կոչեցեր զիս հայր, տաց քեզ զվերագոյն լոյսն, եւ առաւել պայծառ քան զբազմաց։ 34 Եւ ÿի լսել զերկնաւոր զձայնն լուծան կապանք նոցա, եւ ողջացան անդամք մարմնոց նոցա, եւ յարուցեալ փառաւորեցին զՔրիստոս Աստուած, եւ ասէին միաբան. Տէր Յիսուս Քրիստոս Աստուած մեր, գոհանամք զքոյ մարդասիրութենէդ, որ եկիր յայց եւ ÿի խնդիր մեզ կորուսելոցս, եւ փրկեցեր զմեզ ÿի դիցապաշտութեանց, եւ ետուր մեզ յաղթող լինել ÿի վերայ աներեւոյթ թշնամւոյն։ 35 Եւ քաջալերեցեր զմեզ երկնաւոր ձայնիւ աւետեացդ լուսեղէն ճառագայթիւք աստուածութեանդ քո, եւ զկապանս մեր փշրեցեր, եւ զհարեալ մարմինս մեր ողջացուցեր։ 36 Արդ, մեք զինչ կարեմք մատուցանել քում աստուածութեանդ, բայց զանձինս մեր մատուցանեմք ÿի հոտ անուշից Հաւրդ։ 37 Եւ կատարեալ զաղաւթսն, եւ ÿի փարատել լուսոյ ճառագայթիցն հայեցեալ տեսին զսուրբ առաքեալն զի աղաւթէր։ 38 Եւ յարուցեալ յաղաւթիցն աւրհնեաց զնոսա, եւ համբուրեաց սիրական եւ երկնային համբուրիւն։    39 Եւ տեսեալ զայն նշանս բանտապանացն, եւ հայեցեալ տեսին զդուրս բանտին զի ÿի բաց կային, եւ սուրբ առաքեալն Թադէոս ÿի մէջ նոցա, եւ զահի հարեալ ÿի լուսոյն դիմեցին ÿի ներքս. եւ անկան առաջի սուրբ առաքելոյն դողալով եւ ասեն. Եւ մեք հաւատամք յԱստուածն քո, զոր դու քարոզես սուրբդ Աստուծոյ. ընկալ եւ խառնեա զմեզ ÿի թիւ հաւատացելոցդ. եւ փարէին զոտիւք առնն Աստուծոյ, եւ աղաչէին արտասուաւք եւ ասէին. Թող մեզ սուրբդ Աստուծոյ, զի ոչ ÿի կամաց, այլ ակամայ պահէաք զգունդս սուրբ հաւատացելոցդ ÿի ծանր նեղութեան, վասն ահի անաւրէն թագաւորին։ 40 Եւ իբրեւ տեսաք զլոյսն ծագեալ ÿի վերայ ձեր ÿի բանտիդ, տեսաք լուծեալ զկապանս դոցա, ծանեաք եւ զքեզ ÿի մէջ դոցա, որ էիր վարդապետ դոցա եւ առաջնորդ երկնաւոր լուսոյն։ 41 Ծանեաք հաստատապէս, եւ գիտացաք թէ նա է արարիչ երկնի եւ երկրի զոր դու քարոզես։ 42 Եւ հաւատացաք ամենայն խորհրդովք մերովք, եւ խոստովանիմք թէ նա է Աստուած, եւ ոչ ոք կարէ մեկնել զմեզ յԱստուծոյն քում, ոչ կապանք եւ ոչ նեղութիւնք։ 43 Արդ, արի փութա, սուրբդ Աստուծոյ, եւ խառնեա զմեզ ÿի գունդն Քրիստոսի, գուցէ մեռանիմք յահէ փառաց Աստուծոյն քո։    44 Եւ գիտաց սուրբ առաքեալն եթէ ÿի Տեառնէ Աստուծոյ եղեւ կոչումնն, եւ տեսին զլոյսն ծագեալ յերկնից, եւ զձայն ահեղ հնչմանն. ասէ ցնոսա. Եղբարք իմ, մի երկնչիք. փոխանակ զի նուիրեցէք զձեզ Աստուծոյ, եւ հաւատացէք ÿի Միածին Որդին՝ ÿի Տէր մեր Յիսուս Քրիստոս, եւ ÿի Սուրբ Հոգին, եւ ես աղաչեցից վասն ձեր զՔրիստոս, եւ շնորհեսցէ թողութիւն ձեզ, զի զայն յանգիտութեան արարէք. զի մարդասէր է Տէրն մեր եւ ողորմած, եւ կամի գտանել զամենեսեան, որք կորուսեալ էին ÿի մեղս, որպէս եւ դուք էիք։ 45 Արդ, սիրեաց զձեզ վասն բազում ողորմութեան իւրոյ, եւ ազդեաց զլոյս աստուածութեան իւրոյ ÿի սիրտս ձեր. եւ արար զձեզ ճանաչել զնա, զի նա միայն է Աստուած, եւ չիք այլ ոք։ 46 Արդ, պինդ կացէք եւ զաւրացարուք ÿի հաւատսն Քրիստոսի Աստուծոյ, եւ մոռացարուք զձեր սնոտի եւ զխաբէական մոլորութիւնսդ։ 47 Եւ իբրեւ դադարեաց սուրբ առաքեալն ÿի խաւսելոյ, ասէ ցնոսա. Արիք աղաւթեցէք. եւ ինքն հայեցեալ յերկինս հառաչելով ասէ. Հայր Տեառն մերոյ Յիսուսի Քրիստոսի, որով կամեցար եւ ծանուցար սոցա, եւ կոչեցեր առ քեզ. արդ, պահեա զսոսա սուրբ աջովդ, եւ մի տար խոտորել յաջ կամ յահեակ, եւ բեւեռեա զսոսա ÿի ջերմեռանդն գութ աստուածութեանդ քո. սրբեա զսոսա երկնային ազատութեամբդ, զի միաւորեալ բեւեռեսցին ÿի սէր Միածնի Որդւոյ քո սիրելւոյ։    48 Եւ կատարեալ զաղաւթսն, առեալ ÿի նմին գիշերի մկրտեաց զնոսա յանուն Հաւր եւ Որդւոյ եւ Հոգւոյն Սրբոյ։ 49 Եւ էին նոքա թուով երեսուն եւ երեք ընդ այր եւ ընդ կին, որք ÿի ժամուն յայնմիկ հաւատացին. եւ էին յազգէ բանդապահացն։ 50 Իսկ անիծեալն սատանայ եղեալ ÿի կերպարանս առն միոյ, եւ եկեալ ÿի բանդն կայր ÿի հեռաստանէ, ձայն բարձեալ առ բանդապանսն ասէր. Զինչ պակաս էր ձեզ զի թողէք զմեծ աստուածն Անահիտ, եւ զմայր աստուածոցն Պիսիդովն, եւ դուք մոլորեցարուք զհետ առն միոյ Հրէի, որ ուսոյց ձեզ նոր ուսումն, եւ խաբեալ զմիտս ձեր կորոյս. եկայք դարձարուք, եւ պագէք երկիր Անահտայ. եւ ես աղաչեցից զաստուածսն ամենայն՝ որ առնէ ձեզ թողութիւն։ 51 Եւ իմացեալ Թադէոսի զխորամանկութիւն չարին ասէր. Ով բանսարկու չարեաց, լեր յետս դարձեալ թշուառական։ 52 Եւ լուեալ սատանայի զձայն սուրբ առաքելոյն ասէր. Զձայնդ քո լսեմ, այլ գիտեմ ոչ ուր ես։ 53 Ասէ սուրբ առաքեալն ցսատանայ. Եւ այլ մի տեսցես զծառայս Քրիստոսի Աստուծոյ. ով աղտեղի եւ պիղծ, չար եւ անամաւթ. մինչեւ յերբ ոչ ամաչես դու յԱստուծոյ. երկիր ÿի զաւրութենէն Աստուծոյ, եւ երթ յետս չարագլուխ վիշապ։ 54 Եւ ÿի սաստել սուրբ առաքելոյն՝ եղեւ խաւարեալ չարն, եւ տանջէր ÿի հրեշտակաց սրբոց։ 55 Եւ տեսեալ նորահաւատիցն զաններելի տանջանս չարին՝ հաստատէին ÿի հաւատսն Քրիստոսի. եւ ձայն բարձեալ սատանայի՝ լայր դառնապէս, եւ ասէր Եղո՜ւկ եղէ ես որ յաղթեցայ խաչելոյն, եւ կորեայ. բայց գիտեմ զինչ արարից, մտից ÿի սիրտս իշխանացն եւ գրգռեցից զնոսա հանդերձ թագաւորաւն, եւ արասց զձեզ սրամահ։ 56 Ասէ սուրբ առաքեալն. Երթ յետս, սատանայ, սաստեսցէ Տէր ÿի քեզ։ 57 Եւ իբրեւ լուաւ եղեւ անհետ ÿի տեղւոյն, երթեալ մտանէր յարքունիսն, եւ գրգռէր զբարբարոսսն ÿի վերայ սրբոցն։    58 Եւ իբրեւ եղեւ առաւաւտ, խորհուրդ արարեալ թագաւորին վասն դստերն իւրոյ Սանդխտոյ, թէ զինչ պարտ է առնել. վասն սպանման ոչ կարէր տալ հրաման, վասն աղէտի գթոյ հայրութեանն, զի առաւել սիրէր, եւ մինչ յիշէր լայր դառնապէս։ 59 Ապա յղէր ÿի բանդն նախարար զոմն ածել զսուրբն Սանդուխտ, եւ յուզեալ զաշխարհապողոտայսն, զի գտեալ ածցեն զսուրբ առաքեալն Թադէոս որ մոլորեցոյց դուստրն իւր. եւ իբրեւ եհաս իշխանն ÿի բանտն բազում ամբոխիւ, ետես զդուռն բանդին ÿի բաց, եւ զարմացաւ. հայեցեալ ÿի ներքս տեսանէր լոյս սաստիկ շուրջ զնոքաւք, ամբոխ բազում. եւ սուրբ առաքեալն կայր յոտն, եւ ուսուցանէր նոցա զբանն կենաց։ 60 Եւ իբրեւ ետես զամենայն եւ զլոյսն զի առաւել պայծառանայր, զահի հարեալ երկիր կործանեցաւ, եւ տանջէր երեւոյթ տանջանաւք եւ ձայն ահեղ զնոքաւք։ 61 Եւ իմացեալ սրբոյ առաքելոյն, ելեալ ÿի դուրս տեսանէր զի անկեալ թաւալէին ընդ գետին, եդ ձեռն ÿի վերայ եւ բժշկեաց զնոսա. եւ հաւատաց իշխանն եւ յիսուն այր ընդ նմա։ 62 Եւ էր այրն մեծ կարգեալ ÿի վերայ ամենայն դիցն, եւ հրամանատար ամենայն տանն արքունի. նա էր երկրորդ տէրութեանն Հայոց, յայնժամ սատանայի խիղբս զծնկով առեալ լայր դառնապէս եւ ասէր. Զմեծ զէն գլխոյս իմոյ կորուսի։ 63 Եւ իբրեւ ոչ կարէր մաւտել ÿի բանդն յահէ երկնաւոր զաւրութեանն, փութով հասանէր յարքունիսն, եւ գրգռեալ դառնացուցանէր զչար եւ զանաւրէն թագաւորն. ապա հրաման տայր սրով սպանանել. եւ կատարեցան յաւուր յայնմիկ ոգիք երկերիւր։ 64 Եւ եղեւ ձայն ահեղ, եւ թնդիւն երկնաւոր զաւրացն, որ իջեալ ողջունէին զսուրբ նահատակսն, եւ յահեղ ձայնէն բազումք կորեան յանաւրինացն։ 65 Եւ իբրեւ եղեւ գիշեր, կայր լոյսն երկնաւոր համատարած ÿի վերայ նոցա. յայնժամ յղէր ÿի տուն իւր սուրբն Սանդուխտ գաղտ ÿի հաւրէն իւրմէ եւ տայր բերել բարակ կտաւս, եւ առեալ զհաւատացեալ սուրբ ընկերսն, ամփոփէր զմարմինս նոցա, համբուրէր եւ ասէր. Երանի՜ է ձեզ, եղբարք իմ եւ քորք. որք արժանի եղէք երկնաւոր ուրախութեանցն, յիշեցէք եւ զիս զաղախինս ձեր. եւ թաղէր զնոսա մաւտ յապարանս իւր, եւ տայր զգուշութիւն, զի մի ոք գիտասցէ յարքունի տանէն. եւ ինքն փութով հասանէր ÿի բանդն։    66 Եւ տեսեալ զսուրբ առաքեալն զի աղաւթէր եւ լոյս մեծ ÿի վերայ նորա, զահի հարեալ սուրբն Սանդուխտ՝ անկանէր ÿի վերայ երեսաց իւրոց արտասուաւք եւ համբուրէր զգարշապարս առնն Աստուծոյ եւ ասէր. Տէր իմ եւ հայր, որ գտեր զիս զմոլորեալս, եւ ծանուցեր ինձ զերկնաւոր զՏէրն իմ զՅիսուս Քրիստոս զՄիածին Որդին, այժմ աղաւթեա վասն իմ եւ աւրհնեա զիս, զի եւ ես փութացեալ հասից ընկերացն իմոց, եւ եղէց արժանի տեսանել զՏէրն զՔրիստոս քեւ հանդերձ։ 67 Եւ տեսեալ սուրբ առաքելոյն զարտասուս սրբոյ կուսին Սանդխտոյ, եւ զջերմեռանդն գութ սիրոյ նորա առ Քրիստոս, եւ ասէր. Երանի՜ է քեզ, դուստր երկնաւոր Թագաւորին, համբերեա աստ ժամանակ, եւ այժմ տեսանես զլոյսն ամենայն արարածոց։ 68 Քաջալերէր եւ զայլ հաւատացեալսն սուրբ բանիւ աւետարանին եւ ասէր. Պինդ կացէք, զի այժմ առնուք զլուսեղէն պսակն։ 69 Եւ կատարեալ զխաւսսն մատուցին առաջի հաց. եւ առեալ զհացն աւրհնեաց եւ ետ սրբոյն Սանդխտոյ եւ ընկերացն. ճաշակեաց սակաւիկ մի եւ ինքն. եւ իբրեւ յարեան՝ աւրհնեցին եւ գոհացան զՍուրբ Երրորդութենէն։ 70 Եւ կնքեալ զանձինս իւրեանց նշանաւ սուրբ խաչին, եւ ննջեցին։    71 Իսկ սուրբ առաքեալն կայր եւ աղաւթէր ասելով. Տէր Աստուած իմ, Հայր Տեառն մերոյ Յիսուսի Քրիստոսի, չեմ բաւական գոհանալ զառատ ողորմութենէդ քումմէ, որ կոչեցեր զիս զանարժանս ÿի վիճակ առաքելութեան, եւ սրբեալ մաքրեցեր եւ արարեր զիս տաճար Սուրբ Հոգւոյդ, եւ ետուր ինձ վիճակ զաշխարհս զայս, ուր քարոզեմ զբանս սուրբ Աւետարանի քո. զի որ հաւատասցեն ÿի սուրբ ահեղ անունդ քո, կատարեալս ընկալցիս զնոսա ÿի հոտ անուշից ÿի լոյս աստուածութեանդ քո։ 72 Եւ խառնեա զնոսա ÿի հրեշտակերամ դասս վերին բանակացն. ընկալ եւ զմեզ պատարագ ÿի հոտ անուշից աստուածութեանդ քո. պահեա եւ զտղայս զայս Սանդուխտ, զի է սուրբ կուսութեամբ. եւ տուր համբերութիւն սմա պատերազմել զհանդէս մարտիրոսական ընթացիցն, եւ առնուլ զպսակն լուսոյ ÿի գլուխ իւր։ 73 Եւ ÿի կատարել աղաւթիցն, երեւեալ Փրկիչն ասէ. Խաղաղութիւն ընդ ձեզ, սիրելիք իմ. եւ տեսեալ սրբոյն Թադէոսի զՓրկիչն անկաւ ÿի վերայ երեսաց իւրոց, եւ երկիր եպագ նմա։ 74 Եւ ասէ Փրկիչն. Լուայ աղաւթից քոց եւ զոր ինչ խնդրեցեր յինէն ետու քեզ. եւ կատարեսցիս մարտիւրոսական հանդիսիւ Սանդխտով հանդերձ եւ այլ աշակերտելովքդ։ 75 Եւ ծագեցից զլոյս աստուածութեան իմոյ ÿի վերայ ոսկերաց ձերոց. եւ ուր կատարեսցին նուէրք ուխտիցն որ վասն անուան իմոյ մատուցանին ÿի վերայ ձեր՝ եղիցին խնդրուածք հայցման նոցա անարգել, եւ առաւել վասն քո։ 76 Եւ դու քաջալերեալ երեւեսցիս այսաւր. եւ մի երկիցես եւ մի զանգիտիցես, զի ընդ ձեզ եմ ÿի փրկել զձեզ։ 77 Ասէ Թադէոս. Տէր իմ եւ Աստուած իմ, ողորմեա ինձ. եւ մի թողուր զսոսա, որք հաւատացին ÿի սուրբ անունդ քո, եւ յետ մահուն իմոյ պահեա զնոսա աջով քով. եւ մի թողուր զվիճակս քո զայս, զոր շնորհեցեր ինձ, Տէր իմ. եւ բարձեալ զկռապաշտութիւն մոլորութեան ÿի բարբարոս ազգէս ահեղ աստուածութեամբդ քով, եւ մի առներ ըստ դոցա անաւրէն եւ չարագործ. զի մոլորեցոյց զդոսա բանսարկուն չար, արա զնոսա յամաւթ եւ հալածական, եւ խորտակեալ ընկճեա զնա, եւ զմեքենայս չարութեան նորա, եւ վիճակեա զսոսա վերստին վիճակաւն ÿի լոյս աստուածութեանդ քո. եւ արա զսոսա ժողովուրդ յաւիտենական, եւ երկնաւոր գաւթին ծնունդք. զի միաբան փառաւորեսցեն զսուրբ աստուածութիւն անուշահոտ վարուք իւրեանց։ 78 Եւ ասէ Տէր. Լուայ աղաչանաց քոց, ոչ թողից զհաւատացեալս ÿի ձեռաց իմոց մինչեւ ÿի վախճան աշխարհի, եւ ոչ զվիճակ բաժնի քո. այլ փութով կատարեցից զկամս քո, եւ դրոշմեցից զդոսա ÿի գունդ աստուածութեան իմոյ, եւ արարից զդոսա ÿի գունդ լուսոյ աստուածութեան իմոյ։ 79 Եւ արարից զդոսա ինձ ժողովուրդ սեփհական, եւ տաց զաւետիս իմ ÿի միտս նոցա, եւ արարից փախստական զչար գազանն ÿի դոցանէ, եւ պարսպեցից զդոսա յուսով աստուածութեան իմոյ։ 80 Հայեցայց ÿի դոսա եւ ողորմեցայց դոցա. եւ դու խնդա եւ ուրախ լեր։ 81 Եւ աւրհնեալ համբարձաւ։    82 Եւ մատուցեալ սուրբ առաքեալն զարթոյց զհաւատացեալսն եւ զաշակերտսն իւր, եւ զսուրբ աղախինն Քրիստոսի Սանդուխտ, եւ ասէ. Աղաւթեցէք. եւ ինքն սկսաւ աղաւթել եւ ասել զսաղմոսս զայս, Աւրհնեցից զՏէր յամենայն ժամ։ 83 Եւ կատարեալ եւ այլ սաղմոսս բազում, եւ արտասուաւք հանդերձ փառաւորէին զԱստուած, եւ էին ուրախութեամբ մեծաւ։ 84 Իբրեւ կատարեցին զաղաւթսն, ասէ սուրբ առաքեալն ցհաւատացեալսն. Պինդ կացէք եւ համբերեցէք, զի այժմ առնուք զպսակն լուսոյ ÿի գլուխս ձեր։ 85 Եւ հայեցեալ ÿի սուրբն Սանդուխտ ետես զերեսս նորա արտասուաւք լի, եւ ասէ. Մի վատասրտիր, եւ մի երկնչիր։ 86 Կարծելով կարծեաց թէ երկեաւ։ 87 Եւ ասէ սուրբն Սանդուխտ. Տէր իմ եւ Հայր հոգւոյ իմոյ, ոչ եմ վատասրտեալ, այլ ցնծամ եւ ուրախ եմ եւ փութամ տեսանել զՔրիստոս յոյս իմ, եւ լինել առաջի նորա յամենայն ժամ, զի կարի անձկացեալ եմ տեսանել զլոյսն երկնային։ 88 Եւ ասէ սուրբ առաքեալն. Երանի՜ է քեզ, քոյր իմ եւ դուստր, զի այժմ հասանես առ որ անձկացեալն ես, եւ առնուս զպսակն լուսեղէն ÿի գլուխ քո. եւ լինիս յանդիման առաջի Աստուծոյ երկնաւոր թագաւորին. զի պարծեալ եւ գեր ÿի վերոյ գտանիս քան զբազումս վասն ջերմեռանդն գնացից քոց։    89 Իբրեւ դադարեաց, եղեւ առաւաւտ, եկին հասին իշխանքն բազում մեծամեծաւք ÿի դուռն բանդին։ 90 Հանեալ արտաքս զսուրբ առաքեալն եւ զՍանդուխտ, եւ զայլ քրիստոնեայսն, որ էին ÿի բանդի, եւ ածին կապանաւք յապարանս թագաւորին, եւ զսուրբն Սանդուխտ արձակ։ 91 Ասէ սուրբն Սանդուխտ մեծաբարբառ ձայնիւ ցհաւատացեալ ընկերակիցսն իւր ցնծալով. Եղբարք իմ, պինդ կացէք եւ զաւրացարուք ÿի Քրիստոս, զի ոչինչ են սպառնալիք երկրաւոր թագաւորացս. յայն միայն հայեցարուք, յոր հաւատացէքն՝ յերկնաւոր թագաւորն։ 92 Նմա տուք զմիտս եւ զխորհուրդս ձեր, եւ նա տացէ ձեզ զաւրութիւն, զի նա միայն է Աստուած, եւ չիք այլ ոք. նա պահեսցէ զձեզ ÿի սնոտի եւ ÿի խաբէական պատրանացս։    93 Եւ մինչդեռ խաւսէր ընդ սուրբ ընկերակիցսն իւր, խնդրեաց ÿի ներքս թագաւորն զսուրբն Սանդուխտ, եւ մտեալ ÿի ներքս, ասէ թագաւորն. Մաւտ եկ, դուստր իմ. եւ նա ոչ հայեցաւ ÿի նա, եւ ոչ գնաց մաւտ։ 94 Եւ ասէ թագաւորն. Ուրացար զիս, եւ սիրեցեր զմոլորեցուցիչն. եթէ ոչ դառնաս յամառ մտաց քոց՝ երդուեալ յաստուածսն ամենայն՝ չար մահուամբ կորուսից զքեզ ու զնա։ 95 Ասէ սուրբն Սանդուխտ. Որ կոչես մոլորեցուցիչ, նա զիս ÿի խաւարէ ÿի լոյս փոխեաց, եւ ծանոյց ինձ զՏէր իմ զարարիչն երկնի եւ երկրի, եւ զՈրդին Միածին, եւ զՍուրբ Հոգին որ ÿի նոցունց. ես փութամ առ Տէր իմ Քրիստոս, նա է Տէր տերանց եւ Թագաւոր թագաւորաց, որ է լոյս եւ կեանք ամենայն արարածոց։ 96 Եւ ասէ թագաւորն. Ով է նա որ կոչես Աստուած եւ Հայր։ 97 Ասէ սուրբն Սանդուխտ. Աստուած, նա է Աստուած, որ արար զամենայն յոչնչէ, եւ հաստատեաց զամենայն արարածս բանիւ բերանով իւրով, եւ ձեր մոլորեալ միտք եւ խաւարեալ խորհուրդք թողեալ զԱստուած զարարիչն ձեր, որ զձեզ յոչնչէ արար եւ հաստատեաց. եւ դուք պագանէք երկիր ուրուականաց կռոց մեռելոտեաց, որ ոչ տեսանեն եւ ոչ լսեն յորում բնակեալ են դեւք, որ խաւարեալ կորուսին զմիտս ձեր, եւ արարին զձեզ որդիս գեհենին։ 98 Արդ, ունիք երթալ ÿի խաւարն արտաքին գործակցաւն ձերով սատանայիւ, ուր լալ աչաց է եւ կրճել ատամանց։    99 Յայնժամ սրտմտեալ թագաւորն, ետ հրաման կապել եւ քերել զի այրեսցի։ 100 Յայնժամ մատուցեալ դահճապետն կապեաց զսուրբն Սանդուխտ. ապա ընթացեալ ոմն ÿի հաւատացելոցն պատմեաց սրբոյ առաքելոյն, եթէ զՍանդուխտ կապեցին եւ կամին չարչարել։ 101 Իսկ սուրբ առաքեալն յարտասուս եղեալ ասէր. Տէր իմ Յիսուս Քրիստոս, հայեաց յաղախին քո. զաւրացո եւ արա յամաւթ զչար թշնամին ճշմարտութեան։ 102 Իսկ սուրբն Սանդուխտ մինչդեռ կայր կապեալ եւ ձեռն արկեալ կամէին քերել, աղաղակեաց յերկինս մեծաբարբառ արիաբար եւ ասէ. Տէր իմ Յիսուս Քրիստոս, փութա հաս ինձ յաւգնականութիւն, զի դու ես իմ Հայր եւ Արարիչ. ապաւէն եւ կեանք, մի թողուր զմոլորեալ ոչխարս հաւտի քո։ 103 Եւ յաղաղակել սրբոյ աղջկանն, եղեւ շարժումն, եւ ծագեաց լոյս յերկնից, եւ եղեւ ձայն որ ասէր. Քաջալերեաց, դուստր իմ, զի ընդ քեզ եմ ÿի փրկել զքեզ, եւ լուծան կապանք նորա, եւ ÿի լուսոյ փայլատականցն կորեաւ դահճապետն, եւ բազումք ընդ նմա. եւ պատեաց ահ զամենեսեան թագաւորաւն հանդերձ, կարծէին զամենեսեան կորուսանել։ 104 Իսկ սուրբն Սանդուխտ փութով հասանէր, ուր ունէին զսուրբ առաքեալն. եւ եկեալ փարէր զոտիւք նորա, եւ ասէր. Տէր իմ եւ հայր հոգւոյ իմոյ, ահա զիս Քրիստոս փութով արձակեաց ÿի կապանաց, եւ յամաւթ արար զսատանայ եւ զարբանեակս նորա. եւ յարուցեալ գոհանային զՏեառնէ։ 105 Յայնժամ գայր իշխան ոմն հրամանաւ թագաւորին, եւ անկանէր առաջի սուրբ առաքելոյն ասելով. Յղեաց թագաւորն առ քեզ, եւ ասէ. Մեղա՜յ քեզ եւ Աստուծոյն քում. թող մեզ եւ աղաւթեա, զի անցցէ բարկութիւն ահեղ սաստկութեանս, զի կորնչիմք իսպառ. եւ զոր ինչ կամիս դու առնեմք. հրամայեաց եւ զձեզ արձակել ÿի կապանացդ։    106 Եւ իբրեւ ետես զնա եւ լուաւ զհրամանս թագաւորին, յարտասուս եղեալ աղաւթէր եւ ասէր. Հայր Տեառն մերոյ Յիսուսի Քրիստոսի, հայեաց ÿի ժողովուրդս քո, եւ մի առներ ըստ դոցա մեղանաց. թող դոցա, Տէր. զի ոչ գիտեն զինչ գործեն. եւ ÿի կատարել աղաւթիցն, լուծան կապանք ամենայն հաւատացելոցն։ 107 Եւ դադարեաց ձայն ահեղ շարժմանցն, եւ տեսեալ իշխանին երկեաւ։ 108 Ասէ առաքեալն. Մի երկնչիր, երթ պատմեա թագաւորին քում զոր ինչ տեսերդ։ 109 Եւ երթեալ ասէ ցթագաւորն. Տեսի զառաքեալն ոչ որպէս մարդ՝ այլ առաւել քան զմարդ. եւ լոյս շուրջ զնովաւ, եւ որպէս աղաւթեաց՝ անցանեն այն ցասումն յերկրէս։ 110 Իսկ թագաւորն գրգռեալ ÿի չարէն ասէ. Միթէ անցոյց նա զբարկութիւնս, այլ Արամազդ եւ Անահիտ մեծ աստուածքն, որ են շինութիւն աշխարհիս եւ փառք մեր թագաւորացս։    111 Յայնժամ հաւատաց իշխանն ամենայն տամբ իւրով, մկրտեցաւ եւ կոչեցաւ անուն նորա Սամուէլ. զի ոչ գտանէր նման նորա ÿի մէջ աշխարհիս Հայոց. փոքրեաց զհերս իւր եւ եղեւ աշակերտ սուրբ առաքելոյն։ 112 Եւ լուեալ թագաւորին տայր վարել բեւեռս հրացեալ ընդ ուսս նորա, եւ այնպէս կատարեցաւ. եւ այլք յաշակերտաց սրբոյ առաքելոյն, որ եկեալ էին ընդ նմա բազումք։ 113 Եւ ÿի ժամուն դիպեցան չորք եւ երեք յաշխարհէս Հայոց, եւ զնոսա չարչարեալ զոմանս հրացեալ երկաթով զլսռունս ծակէին, եւ զայլսն սրով սպանանէին, եւ կատարեցան յաւուր յայնմիկ ութ նահատակք. եւ եղեւ նշան լուսոյ ÿի վերայ նոցա, եւ ահ սաստկութեան ÿի վերայ անաւրինացն։ 114 Իբրեւ եղեւ գիշեր, եկեալ սուրբ առաքեալն ուխտընկալաւքն, առեալ զմարմինս նոցա պատեաց պատուական հանդերձիւք իւղովք եւ խնկաւք. եւ եդ ÿի փոքր ձորակին ուր էին աւթեվանք նոցա, եւ ետ զգուշութիւն զի մի ոք գիտասցէ։ 115 Ի նմին գիշերի եկեալ սուրբն Սանդուխտ, անկանէր առաջի սուրբ առաքելոյն ասելով. Երանի՜ է քեզ, Տէր իմ հայր, զի զբազումս արարեր արժանի քրիստոսական պսակին։ 116 Ասէ սուրբ առաքեալն. Երանի՜ եւս քեզ է, որ արժանի եղեր զնոսա յղարկել. խնդա եւ ուրախ լեր, զի փութով հասանես դու առ Քրիստոս. եւ մխիթարէր սուրբն Սանդուխտ զամենայն հաւատացեալսն. կերակրէր զնոսա հացիւ եւ զգեցուցանէր հանդերձիւ, եւ ոչինչ առնէր նոցա պակաս, եւ քարոզէր զբանն կենաց, եւ դարձուցանէր զբազումս առնելով նշանս եւ սքանչելիս։    117 Յայնժամ հաւատաց կին ոմն ÿի մեծ ազգէ ամենայն տամբ իւրով, որ էր ÿի մերձաւորաց թագաւորին, որում անուն էր Զարմանդուխտ։ 118 Եւ առեալ սրբոյ առաքելոյն մկրտեաց զնոսա ոգիս երկերիւր, եւ լուեալ թագաւորին տայր հրաման զԶարմանդուխտ սրով սպանանել միայն։ 119 Եւ իբրեւ կատարեցաւ, եղեւ ÿի վերայ նորա նշան, եւ բազումք հաւատացին յաւուր կատարման սրբոյն. եւ լուեալ թագաւորին մրմռեալ իբրեւ զառեւծ ÿի վերայ սրբոյն Սանդխտոյ, եւ ասէր. Նա զամենեսեան առաւել մոլորեցուցանէ, եւ տայր հրաման զի սրով սպանցի։ 120 Եւ լուեալ սուրբ առաքելոյն զհրաման անաւրէն թագաւորին, աղաւթէր առ Քրիստոս զամենայն զգիշերն վասն սրբոյն Սանդխտոյ։    121 Իբրեւ եղեւ առաւաւտ, եկեալ Սանդուխտ առ սուրբ առաքեալն, անկանէր առաջի ոտիցն համբուրէր եւ ասէր. Տէր իմ, խորհէի ÿի սրտի իմում թէ զինչ արասցէ ինձ Քրիստոս լոյսն իմ. որպէս եղէ ÿի քուն յայսմ գիշերի, լոյս ծագեաց ÿի վերայ իմ. եւ ÿի մէջ լուսոյն այր մի լուսազգեստ, որ ոչ կարէի առնուլ զնմանութիւն յառաւել լուսոյ ճառագայթիցն. ձայնեաց զիս եւ ասէ. Սանդուխտ, արի փութա եւ զգեցիր զլոյս իմ. եւ ես յարտասուս եղեալ ասեմ. Տէր իմ, չեմ արժանի. եւ սաստելով զգեցոյց ինձ զլոյսն որպէս զվերարկու. եդ եւ պսակ լուսեղէն ÿի գլուխ իմ, եւ զարդարեաց զիս լուսեղէն զարդուք, եւ ես հիացեալ կայի. եւ ասէ. Ուրախ լեր, Սանդուխտ, զի ոչ թողից զքեզ։ 122 Եւ յանկարծակի եղեւ թնդիւն ահեղ եւ զարթոյց զիս. եւ ես յարուցեալ փառաւորեցի զՔրիստոս Աստուած, որ արժանի արար զիս այսպիսի սքանչելի տեսլեան։ 123 Իբրեւ լուաւ սուրբ առաքեալն, իմացաւ թէ այսաւր փոխի յաշխարհէ, եւ զգենու զփառս լուսեղէն դասուց. եւ առնու զպսակն լուսոյ ÿի գլուխ իւր, եւ յարտասուս եղեալ սուրբ առաքեալն ասէ. Երանի է քեզ Սանդուխտ, զի այս որ երեւեցաւ քեզ ինքն Քրիստոս է. վասն զի ետես զջերմեռանդն գութ սիրոյ քո առ ինքն, վասն այնորիկ երեւեցաւ քեզ, զի առաւել հաստատեսցէ զքեզ ÿի լոյս աստուածութեան իւրոյ. եւ լոյս նոր զգեցոյց քեզ որպէս վերարկու, եւ պսակն լուսեղէն ÿի գլուխ քո, վասն զի թողցես զթանձրամած մարմին քո, եւ զգենուս զլոյսն երկնաւոր, եւ զպսակն լուսոյ յաղթութեան մարտիւրոսութեան արժանի լինիս առնուլ ÿի գլուխ քո։ 124 Եւ զարդարիլ վերագոյն լուսով, բնակել ÿի լոյս աստուածութեանն. եւ յամենայն ժամ կաս յուրախութեան վերին լուսոյն։ 125 Եւ որ ասացն թէ՝ խնդա եւ ուրախ լեր, զի ոչ թողից զքեզ, զի անմեկնելի է Քրիստոս ÿի սիրելեաց իւրոց, եւ ուրախ առնէ զամենեսեան որ կան ÿի սէր աստուածութեան նորա։    126 Իբրեւ լուաւ սուրբն Սանդուխտ զպատմութիւն սքանչելի տեսլեանն, յարտասուս եղեալ անկանէր առաջի ոտից սուրբ առաքելոյն ասելով. Երանի՜ է քեզ, հայր իմ, որ ծնար զիս վերստին եւ ուսուցեր ինձ զլոյսն կենդանի զՔրիստոս, զի դու եղեր ինձ ճանապարհ կենդանի եւ դեզ անմահութեան. արդ խնդրեա ÿի Քրիստոսէ, զի փութով ժողովեսցէ զիս առ ինքն։ 127 Եւ ասէ սուրբ առաքեալն. Ահա փութով հասանես ÿի լոյսն կենդանի առ որ անձկացեալն ես։ 128 Եւ ասէ սուրբն Սանդուխտ. Տէր իմ, աղաչեմ զքեզ, մինչ փոխիմն՝ մաւտ կայցես առ իս, զի ոչ կարեմ տեւել ÿի հոգեւոր սիրոյ քոյ. եւ յարուցեալ աղաւթէին։ 129 Եւ համբարձեալ յերկինս զձեռս իւր ասէր. Յիշեա զաղախին քո, Տէր, եւ տուր սմա համբերութիւն ÿի պատերազմիս այսաւր, եւ արա յամաւթ զթշնամին. զի ծանիցեն ամենայն հաւատացեալք թէ դու միայն ես Աստուած յերկինս ÿի վեր, եւ յերկիր ÿի խոնարհ։ 130 Եւ դարձեալ ÿի սուրբն Սանդուխտ աւրհնեաց զնա եւ ասէ. Պինդ կաց, եւ զաւրացուսցէ զքեզ Քրիստոս։ 131 Եւ ահա յանկարծակի հասին բարբարոս իշխանքն զաւրականաւքն հանդերձ ÿի դուռնն։ 132 Իսկ սուրբ առաքեալն ելեալ գնայր ընդ մէջ նոցա։    133 Յայնժամ տարան զերանելին ÿի տեղի սպանմանն. ասէ ցայնոսիկ որ տանէինն. Համբերեցէք սակաւիկ մի, զի կացից յաղաւթս առ Տէրն իմ եւ Աստուած։ 134 Եւ հայեցեալ յերկինս հանդերձ արտասուաւք եւ ասէ. Հայր երկնաւոր սիրելի Որդւոյ քոյ Յիսուսի Քրիստոսի Տեառն մերոյ եւ Փրկչի, հայեաց յերկնից ÿի սրբութենէ քումմէ, եւ արա առ իս զգութ մարդասէր շնորհաց քոց։ 135 Եւ ընկալ զաղախին քո, յանուն Որդւոյ քո սիրելւոյ ÿի հոտ անուշից, եւ արա զիս արժանի երկնաւոր լուսոյ աստուածութեան քո, վայելեալ յանսպառ եւ յաւիտենական բարիսն, զոր խոստացար սիրելեաց քոց։ 136 Եւ հրաժարեալ ÿի սրբոյ առաքելոյն ընկալաւ զաւրհնութիւն ÿի նմանէ. եւ մատուցեալ ÿի տեղի հանդիսին ասէ. Արիք կատարեցէք զկամս հաւրն ձերոյ սատանայի. եւ մատուցեալ ինքնին կամաւորութեամբ զպարանոցն։ 137 Եւ ձգեալ դահճին զսուրն, կամէր սպանանել զսուրբ կոյսն Սանդուխտ, եւ եհար զդահճապետն եւ սատակեաց զնա։ 138 Իբրեւ տեսին բարբարոսքն առաւել զայրացեալ ÿի չարէ անտի, առեալ զսուրսն դիմեցին ÿի վերայ նորա, եւ անդէն հարեալք զիրեարս սատակէին։ 139 Իսկ սուրբ աղախինն Քրիստոսի կայր յաղաւթս եւ ասէր. Տէր Յիսուս Քրիստոս, ընկալ զիս ÿի յարկսդ յաւիտենից, զի ցանկամ եւ ուրախ եմ ընդ չարչարանս եւ ընդ մահ որ վասն անուանդ քո, որ զաւրացուցեր զիս յաղթել որ մարտեան ընդ իս, զի քո է յաղթութիւն եւ քեզ վայել է փառք յաւիտեանս, ամէն։ 140 Եւ նոյն ժամայն պատանի ոմն եհար զկուրծս երանելոյ կուսին սրբոյն Սանդխտոյ, եւ ել արիւն եւ բուրեաց հոտ անուշութեան, եւ աւանդեաց զոգին ÿի Քրիստոս բարի խոստովանութեամբ ÿի Հայր եւ յՈրդի եւ ÿի Հոգին Սուրբ։ 141 Եւ ծագեաց յերկնից իբրեւ սիւն լուսոյ, եւ եղեւ շարժումն եւ ձայն ահեղ երկնաւոր զաւրաց, որք աւրհնէին զԱստուած, եւ եկաց սիւն լուսոյն ÿի վերայ սուրբ մարմնոյն զերիս տիւս եւ զերիս գիշերս։ 142 Եւ հաւատացին յաւուր յայնմիկ ոգիք իբրեւ երկու հազար ընդ այր եւ ընդ կին, եւ ոչ մեկնեցան ÿի տեղւոջէն ուր մարմին սրբոյն Սանդխտոյ էր. եւ եկեալ սուրբ առաքեալն ÿի գիշերի մկրտեաց զնոսա յանուն Հաւր եւ Որդւոյ եւ Հոգւոյն Սրբոյ։ 143 Եւ առեալ զմարմին սրբոյն Սանդխտոյ՝ եդ ÿի նմին տեղւոջ եւ արար աներեւոյթ զհանգստարանն երանելի սուրբ տիկնոջն։    144 Եւ յետ երից աւուրց կատարելոյ սրբոյն Սանդխտոյ մաւտ յառաւաւտն, կայր յաղաւթս սուրբ առաքեալն, եւ երեւեալ Փրկիչն ասէ. Խաղաղութիւն ընդ քեզ, սիրելի իմ. արդ, փութա, այսաւր հասանես ÿի հանդէս մարտին, եւ համբերեա զի բազում չարչարանս ածեն ÿի վերայ քո. եւ ես ոչ թողից զքեզ. եւ աւրհնեալ զնա եղեւ աներեւոյթ։ 145 Իսկ սուրբ առաքեալն աղաւթէր եւ ասէր. Գոհանամ զքէն, Հայր Տեառն մերոյ Յիսուսի Քրիստոսի. որ ոչ թողեր զիս ÿի ձեռանէ յայս ÿի բարբարոս երկրիս, այլ առաւել գթացար յիս։ 146 Արդ, ընկալ զիս ÿի հոտ անուշից աստուածութեանդ քո, եւ զաւրացո զիս ÿի պատերազմիս. ընկալ եւ յիշեա Տէր զաղախին քո Սանդուխտ, որ փոխեցաւն առ քեզ, եւ խառնեա ÿի գունդս սրբոց քոց, որ վասն անուան քո պատարագեցան, եւ ընծայեա զնոսա ÿի լոյս աստուածութեանդ քո. պահեա զհաւատացեալս որ ÿի քեզ ապաւինեցան։ 147 Այժմ լուր պաղատանաց նոցա եւ հայցուածոց՝ Մարդասէր. եւ մի անտես առներ զխնդրուածս նոցա, որ աղաղակեն առ քեզ ÿի տուէ եւ ÿի գիշերի, եւ հեռացո զչար բանսարկուն ÿի սոցանէ, եւ արա յամաւթ, զի մի իշխեսցէ մերձենալ ÿի գունդ հաւատացելոց քոց. եւ զաւրացո զծառայքս քո ÿի սէր պատուիրանի քո համբերական ընթացիւք մինչեւ իսպառ։ 148 Եւ իբրեւ կատարեաց զաղաւթսն, աւրհնեաց զհաւատացեալսն եւ ասէ. Որդեակք, որովհետեւ ետուք զանձինս ձեր Աստուծոյ, եւ գրեցայք ÿի գունդն Քրիստոսի, պինդ կացէք ÿի հաւատս, եւ զաւրացուսցէ զձեզ Քրիստոս Աստուած, եւ բազմացուսցէ զձեզ եւ արասցէ յամաւթ զբանսարկուն չարեաց, զմոլորեցուցիչն հեթանոսաց։ 149 Եւ արկցէ զնա կոխան առաջի ոտից ձերոց մինչեւ յաւիտեան. եւ ես ահա փոխիմ առ Տէրն իմ Քրիստոս, եւ աղաչեցից զնա զի առաքեսցէ զհրեշտակ զաւրութեան իւրոյ, եւ պահեսցէ զձեզ ÿի չար լծոյ ծառայութեան հեթանոսական մոլորութեանն ուստի էառ զձեզ, եւ պարզեաց ÿի բովս լուսոյ աստուածութեան իւրոյ, ժողովուրդ սեպհական. արդ, նա է ձեր Հայր, Տէր եւ Թագաւոր, նա պահեսցէ զձեզ եւ ոչ թողցէ։    150 Իբրեւ լուան հաւատացեալքն եթէ փութով փոխի առ Քրիստոս, ամենեքեան եղեն յարտասուս, եւ անկեալ առաջի նորա համբուրէին զոտս նորա եւ ասէին. Տէր եւ կեցուցիչ հոգւոց մերոց, աղաւթեա վասն մեր, եւ խնդրեա ÿի Քրիստոսէ, զի ոչ թողցէ զմեզ ÿի ձեռանէ։ 151 Եղեալ յարտասուս սուրբ առաքեալն ասէր. Տէր Յիսուս Քրիստոս, մի թողուր ÿի ձեռանէ զսակաւ ժողովուրդս քո, որ փարին զինեւ, եւ պահեա սուրբ աջով քո։ 152 Եւ հրաժարեալ յամենեցունց արձակեաց յիւրաքանչիւր տեղիս։    153 Եւ իբրեւ գնացին հաւատացեալքն երկնաւոր աւրհնութեամբն, եկին հասին երկու իշխանք հրամանաւ անաւրէն թագաւորին, եւ ամբոխ բազմութեան ընդ նոսա. յուզէին զամենայն տեղիս, կարծելով թէ ոչ կարեմք գտանել որպէս յերէկն եւ յեռանդն։ 154 Եւ իմացեալ սուրբ առաքելոյն ինքնին եկաց առաջի եւ ասէ. Ահա ես եմ, զոր խնդրէք։ 155 Եւ նոցա կալեալ ածին առաջի թագաւորին։ 156 Տեսեալ զնա թագաւորին ասէ. Դու ես Թադէոս. եւ ասէ, Ես եմ. եւ հայեցեալ ÿի նա ետես զերեսս նորա առաւել պայծառ եւ ահեղ, երկեաւ. եւ ասէ. Զիարդ գողացար զմիտս չքնաղ կուսին դստերն իմոյ, եւ գրաւեցեր զնա ÿի քեզ, եւ հեռացուցեր զնա ÿի հայրենի աթոռոյս իմոյ, ÿի ծիրանազգեստ եւ յոսկեհուռ պատուոյս. եւ արարեր ատելի աստուածոցն մերոց. եւ արարեր զնա որպէս զմի յաղքատաց, մինչեւ ցասումն սրտմտութեան իմոյ կորոյս զնա ÿի սուր անողորմ։    157 Եւ ասէ սուրբ առաքեալն. Որ ասացեր վասն սուրբ կուսին, արդարեւ ես գողացայ զնա ÿի սառնամանեաց եւ յանդնդային պտուտից չարամեռ եւ խաւարային գործոց չար պաշտամանցն ձերոց, որք ձաւնեալքդ էք Անահտայ կռամոլ դիւացն։ 158 Եւ գրաւեցի զմիտս նորա ÿի Քրիստոս, ծնանելով երկնաւոր ծննդեամբ սուրբ աւազանաւն, եւ հեռացուցանել զնա ÿի քո հայրենի պղծութեանցն. զգեցոյց նմա Քրիստոս փառս լուսեղէնս զերկնաւոր ճառագայթսն։ 159 Եւ կարծելով քո սպանանել զնա փոխեցաւ ÿի մահուանէ ÿի կեանս. եւ թեւազգեցեալ ել ÿի լուսեղէն բանակսն, ընկալաւ զանթառամ պսակն, եւ միացեալ ÿի սէր աստուածութեանն խնդրեաց յամենայն ժամ ÿի մէջ սրովբէական դասուցն փառաւորելով զՍուրբ զԵրրորդութիւնն. զի անդ է լոյսն անսպառ, եւ կեանքն յաւիտենականք. եւ ձեր մոլորեալ են միտք, եւ խաւարեալ խորհուրդք, եւ թողեալ զարարիչն երկնի եւ երկրի, որ զձեզ յոչնչէ արար, եւ հաստատեաց ÿի վերայ երկրի, եւ ÿի նմանէ է ձեզ կեանք եւ շունչ. եւ դուք մոլորեալ երկիրպագանէք կռոց մեռելոտեաց. վասն զի մոլորեցոյց զձեզ չար եւ անիծեալն սատանայ, եւ արկ զձեզ ÿի կապանս եւ յորոգայթ մահու, ունիք նովաւ երթալ ÿի խաւարն արտաքին, ուր լալ աչաց է եւ կրճել ատամանց։    160 Յայնժամ սրտմտեալ թագաւորն ասէ. Ոչ է պարտ առնս այսմիկ կեալ. եւ տարեալ զսուրբն Թադէոս կապանաւք արգելին ÿի դղեակ պարսպին, ուր էին մարդակեր գազանքն։ 161 Իբրեւ արձակեցին երկու առեւծք, եւ եկեալ անկանէին առ ոտսն եւ լեզուին զհողաթափսն ոտից սրբոյն, եւ ոռնային քծնելով։ 162 Եւ սրբոյն աղաւթեալ լուծան կապանք իւր։ 163 Եւ նշանեալ ընդդէմ առիւծուցն գնացին յիւրաքանչիւր տեղիս։ 164 Իսկ անաւրէն թագաւորն առաւել գրգռեալ ÿի չարէն հրամայեաց լուցանել հնոց հրոյ եւ բորբոքեցին յոյժ, եւ արկին զսուրբ առաքեալն կապանաւք ÿի ներքս։ 165 Եւ նա աղաւթեալ ասէր. Տէր Յիսուս Քրիստոս, հաս ինձ յաւգնականութիւն. եւ ել յանկարծակի հողմ ուժգին ամպախառն ցաւղով, եւ առ զհնոցն հրախառն եւ արկ զանաւրէն բարբարոսաւքն։ 166 Եւ ահ երկնաւոր ձայնիցն կորոյս զամենեսեան։ 167 Իսկ թագաւորն փախստական անկաւ յապարանս իւր, եւ չար հիւանդութեամբ վարանեալ կայր ÿի տարակուսի։ 168 Իսկ սուրբ առաքեալն եղեալ լի երկնաւոր յուսովն, եւ էր զուարթ որպէս լոյս, եւ հաւատացին յաւուր յայնմիկ ոգիք չորեքհարեւր երեսուն եւ երեք, աղաղակէին եւ ասէին. Մեծ է Աստուածն քրիստոնէից. եւ առեալ մկրտեաց զնոսա ÿի նմին ժամու։ 169 Եւ զայրացեալ անաւրէն թագաւորին, տայր հրաման սրով սպանանել։ 170 Իսկ սուրբ առաքեալն հաստատէր զնոսա ÿի հաւատս կենսաբէր աւետարանին։ 171 Եւ յարուցեալ աղաւթէր, այսպէս. Տէր Յիսուս Քրիստոս Աստուած իմ, մի թողուր զսուրբ ժողովուրդս քո, այլ զաւրացո զսոսա ÿի սէր աստուածութեան քո, եւ զիս ընկալ, Տէր, ÿի հոտ անուշից։    172 Եւ ÿի կատարել աղաւթիցն աւրհնեաց զհաւատացեալսն, եւ յանձն արար զնոսա Քրիստոսի, եւ ասէ. Արիք ելէք ÿի բարձր տեղին, որ ÿի վերոյ քան զմեզ է, եւ հայեցեալ տեսէք զհանդէս մարտիւրոսութեան իմոյ, եւ ես ետու ձեզ առաջնորդ զԶաքարիաս սիրելին Քրիստոսի, որ է իմ լծակից եւ պաշտաւնեայ Տեառն. եւ նա ուսուսցէ ձեզ զբանս սուրբ Աւետարանին, զոր եդ ÿի բերան նորա Սուրբ Հոգին, եւ հաստատեալ զձեզ ÿի հաւատս սուրբս փութով հասանէ առ իս, կատարել զմարտիւրոսական հանդէսն։ 173 Եւ աւրհնեալ զնոսա գնացին։ 174 Եւ հասեալ բազում զաւրականք իշխանաւքն հանդերձ, եւ կալեալ զսուրբ առաքեալն՝ հանին ÿի փոքր ձորակէն սակաւ մի ÿի բարձրաւանդակ տեղի մի ÿի վիմամէջս։ 175 Իսկ սուրբ առաքեալն աղաւթէր, եւ ասէր. Տէր Աստուած, Հայր Տեառն մերոյ Յիսուսի Քրիստոսի, ընկալ զիս այժմ, եւ արա զնշան ահեղ աստուածութեանդ, զի գիտասցեն եւ ծանիցեն թէ դու միայն ես Աստուած ամենայն արարածոց. եւ այժմ աղաչեմ զքեզ, մի թողուր ÿի ձեռանէ զվիճակս զայս, եւ մի համարիր սոցա զայս մեղս, զի ոչ գիտեն զինչ գործեն. փոխեա զբարբարոս միտս սոցա, եւ արա սոցա ճանաչել զքո աստուածութիւնդ, մարդասէր եւ քաղցր Տէր։ 176 Եւ կատարեալ զաղաւթսն, եւ տեառնագրեալ զինքն նշանաւ սուրբ խաչիւն, ասէ ցդահիճսն. Զինչ կամիք՝ արարէք։ 177 Եւ յարուցեալ դահիճն ÿի վերայ սրբոյն սրով եհար զԶեմենտոս զեղբայր իւր եւ սատակեաց զնա, որ էր իշխան ÿի վերայ ամենայն ճանապարհաց եւ հաւատարիմ ÿի դրան արքունի։ 178 Իսկ սուրբ առաքեալն իբրեւ ետես եթէ մեռաւ այրն, տրտմեցաւ, զի էր դարմանիչ հաւատացելոց, եւ ամենայն աւտարաց ընդունող։ 179 Եւ եկեալ սուրբ առաքեալն առ մեռեալն, հայեցաւ յերկինս եւ ասէ. Հայր Տեառն մերոյ Յիսուսի Քրիստոսի, հայեաց յերկնից ÿի սուրբ աթոռոյ քումմէ, եւ կենդանացո զմեռեալս զայս, զի գիտասցեն եթէ դու միայն ես Աստուած. եւ բուռն եհար զձեռանէ մեռելոյն, եւ ասէ. Քեզ ասեմ, արի կաց յանուն Յիսուսի Քրիստոսի Որդւոյն Աստուծոյ։ 180 Կանգնեցաւ եւ յարեաւ, եւ անկեալ առաջի ոտից սրբոյն ասէ. Հաւատամ յԱստուածն քո, զի նա միայն է Աստուած, եւ չիք այլ ոք, եւ եդ ձեռն ÿի վերայ վիրացն եւ բժշկեաց զնա։ 181 Եւ հաւատացին ÿի ժամուն ոգիք եւթն հարիւր եւ քսան, եւ առաջնորդ հաւատացելոցն էր Զեմենտոս՝ զոր կենդանացոյց Քրիստոս ÿի ձեռն սուրբ առաքելոյն։ 182 Եւ ասէ սուրբ առաքեալն ցԶեմենտոս. Ահա կենդանացոյց զքեզ Քրիստոս, Որդին Աստուծոյ. եւ փրկեաց զքեզ ÿի հայրենի մոլորութենէն, եւ արար զքեզ արժանի երկնային լուսոյն. արդ, զաւրացիր եւ պինդ կաց ÿի հաւատսն Քրիստոսի, եւ նա պահեսցէ զքեզ, եւ զամենայն հաւատացեալսդ։ 183 Եւ առեալ մկրտեաց զնոսա, եւ համբուրեաց երկնային սիրովն, աւրհնեաց զնոսա եւ յանձն արար Սուրբ Հոգւոյն, եւ ասէ. Երթայք խաղաղութեամբ, Տէր ընդ ձեզ։ 184 Ապա ինքն աղաւթէր ÿի վերայ հաւատացելոցն եւ ասէր. Տէր իմ Յիսուս, պահեա զսոսա, եւ արա յամաւթ զչարն, եւ զիս ընկալ, Տէր իմ։ 185 Իբրեւ կատարեաց զաղաւթսն, եւ թագաւորն բարկացեալ հրամայեաց փութով սպանանել զառաքեալն։ 186 Եւ կատարեցաւ ÿի նմին ժամու սրով։ 187 Եւ ÿի կատարել սրբոյն բուրեաց հոտ անուշութեան, եւ ձայն ահեղ սաստկութեան, եւ ծագեաց լոյս յերկնից ÿի վերայ սրբոյն, եւ եղեւ շարժումն մեծ, եւ պատառեալ վիմին ընկալաւ զսուրբ մարմին առաքելոյն զաւրութեամբն Աստուծոյ, եւ անաւրէնքն եղեն փախստականք։ 188 Իսկ հաւատացեալքն զաւրանային ÿի լուսոյն ճառագայթիցն, եւ սուրբ առաքեալն Թադէոս էր ÿի մէջ նոցա իբրեւ զլոյս։ 189 Աղաղակեցին միաբան եւ ասեն. Սուրբ առաքեալ Աստուծոյ, հայր մեր, յիշեա զմեզ եւ մի մոռանար, զի կարծէին եթէ մարմնով համբարձաւ։ 190 Եւ յարուցեալ իջին ÿի տեղի սպանմանն, իմացան եթէ սրով կատարեցաւ։ 191 Եւ վիմին պատառեալ ընկալաւ զսուրբ մարմինն. ապա եղեալ յարտասուս լային, եւ հաւատացին յաւուր յայնմիկ ոգիք երեք հազար եւ չորս հարեւր եւ երեսուն եւ երեք ընդ այր եւ ընդ կին. փառաւորելով զՍուրբ Երրորդութիւնն ÿի բարձունս։    192 Ես Սամուէլ եպիսկոպոս անարժան ծառայ Քրիստոսի, թարգմանեցի զվկայութիւն սուրբ առաքելոյն Թադէոսի, եւ զսրբոյ կուսին Սանդխտոյ, եւ ետու ամենայն Հայաստան աշխարհի։ 193 Որք ընթեռնուք եւ կատարէք զյիշատակ երկոցունց ընտրելոցն, արժանի համարեսջիք յիշել զանարժանս ÿի սուրբ աղաւթս ձեր։    194 Կատարեցաւ սուրբ առաքեալն Թադէոս ÿի քաղոց ամսոյ երեքտասան, յիններորդ ժամու, եւ սուրբն Սանդուխտ յեւթն նորին ամսոյն, ÿի փառս Ամենասուրբ Երրորդութեանն. ամէն։    ԹԱԴԷՈՍԻ ԱՌԱՔԵԼՈՅ ԵՒ ՍԱՄՈՒԵԼԻ ԵՒ ԻՍՐԱՅԵԼԻ ԵՒ ԱՅԼՈՑ ՈՐ ԲԱԶՈՒՄ ԺԱՄԱՆԱԿՍ ԿԱՅԻՆ ԾԱԾԿԵԱԼ ԵՒ ԷԻՆ ԱՄԲՈՂՋ. ԵՒ ՅԱՅՏՆԵՑԱՆ ԱՌՆ ՈՒՐՈՒՄՆ ՃԳՆԱՒՈՐԻ ԵՒ ՍՔԱՆՉԵԼԱՏԵՍԻ ՈՐ Ի ՄԱՆԿՈՒԹԵԱՆ ՎԱՐԺԵԱԼ ԷՐ ԱՐԺԱՆԱՒՈՐ ԿԱՐԳԱՒՔ ԿԻՒՐԱԿՈՍ ԱՆՈՒՆ    1 Արդ, սկսեալ նորա պատմել եւ ասէր. Ես Կիրակոս էի աշակերտեալ Դաւթի միայնակեցի. բնակէի ՚ի սնարս լերին Սանատրուկ՝ ՚ի յայրին, մաւտ ՚ի Շաւարշան. յերկրաւորացս հրաժարեալ եւ միայնացեալ բազում ամաւք, եւ միով հանդերձիւ, հանապազ յաղաւթս։ 2 Եւ յայտնեցաւ ինձ ՚ի քուն գիշերի յայտնապէս տեսիլ հրաշալի, ՚ի մէջ Սանատրուկ դաշտի, ՚ի վերայ միոյ փոքրիկ բլրոյ ծագեալ լոյս սքանչելի, եւ ՚ի մէջ լուսոյն աթոռ ոսկի, եւ ՚ի վերայ աթոռոյն այր մի լուսաւոր, որ ոչ կարէի պատմել զնշան լուսոյն։ 3 Եւ կային շուրջ զաթոռովն այլ եւս հինգ այր լուսազգեաց. եւ ես հիացեալ եւ զարմացեալ կայի։ 4 Եւ յանկարծակի ՚ի մէջ լուսոյն երեւեցաւ աղջիկ մի թագաւորազն, եւ երեսք նորա իբրեւ զարեգակն, եւ հանդերձս ոսկեհուռս զգեցեալ ունէր, եւ էր արկեալ զիւրեաւ ծիրանիս եւ պսակ հրաշալի ՚ի գլուխ իւր, եւ եկն եկաց առ լուսաւոր առնն որ յաթոռոյն նստէր, եւ նա ասէր ցաղջիկն. Ուրախ լեր, սուրբ կոյս հարսն Քրիստոսի։ 5 Եւ տեսի եւս այլ այր մի սքանչելի երեսաւք որ նման էր վարդապետին իմոյ Դաւթի, եւ ասէր ցիս. Մի երկնչիր, այլ զաւրացիր ՚ի Քրիստոս, զի ետ քեզ շնորհս եւ երեւեցոյց քեզ լոյս մխիթարութեան, արդ ունկն դիր եւ պատմեցից քեզ։ 6 Սքանչելի լոյսն, որ երեւեցաւն քեզ, շնորհք Հոգւոյն Սրբոյ է, որ ՚ի վերայ սրբոցն ծագեալ լուսաւորէ, եւ ոչ հեռանայ յարդարոցն ՚ի հոգւոցն եւ ՚ի մարմնոցն, եւ երեւի արժանացելոց որպէս եւ այժմ քեզ։ 7 Արդ, որ նստի ՚ի յաթոռն ոսկեղէն, նա է առաքեալն Թադէոս, եւ հինգ արքն լուսազգեացք զառաջեաւ՝ նոքա են աշակերտք եւ վկայք նորա, եւ աղջիկն Սանդուխտ է։ 8 Եւ ես երկիւղիւ ասեմ. Եւ ուր տէր իմ. եւ ասէ. Ինքեանք ցուցցեն. եւ ես էի զարմացեալ. եւ յանկարծակի զարթոյց զիս, եւ փառաւորեցի զԱստուած վասն տեսլեանն եւ խնդրէի զստոյգն։    9 Եւ յերրորդում աւուր երեւէր ինձ սուրբ առաքեալն նովին կերպարանաւք, եւ իմ տեսեալ զնա յերկիր կործանեցայ, եւ բուռն հարեալ կանգնեաց զիս եւ ասէ. Մի երկնչիր Կիրակոս, միտ դիր եւ ցուցից քեզ զնշխարս մեր ուր հանգուցեալ են։ 10 Եւ եցոյց ինձ արձան մի անտաշ յարեւելից կողմանէ, եւ ասէ. Աստ գտանես. եւ յերկիւղէն զարթեայ։ 11 Եւ կայի ՚ի պահս պնդութեան զաւուրս երեսուն, եւ արտասուագոչ աղաւթիւք հայցէի։ 12 Եւ յաւուրն երեսներորդի մատուցի պատարագ եւ հաղորդ եղէ խորհրդոյն, եւ գոհացեալ անցի յասացեալ տեղին՝ միայն, եւ գտի զարձանն եւ բրեցի առ նովաւ եւ ոչ ինչ գտի, եւ ՚ի տրտմութենէն նիրհեցի։ 13 Եւ դարձեալ տեսի զառաքեալն սուրբ ընկերաւքն առաւել եւս հրաշալի, եւ ասէ. Մի երկնչիր Կիրակոս, յառաջակայ կողմն բրեա եւ գտանես։ 14 Եւ զարթեայ եւ բրեցի եւ գտի զնշխարս վկայի միոյ, եւ բուրեաց հոտ անուշութեան. եւ ես կարծէի թէ ինքն առաքեալն իցէ, եւ փառաւորեցի զԱստուած։    15 Եւ ՚ի նմին գիշերի երեւեցաւ ինձ պատանի մի բարձր հասակաւ եւ գեղեցիկ երեսաւք եւ լուսաւոր յոյժ եւ ասէ ցիս. Կերակոս, որ տեսերդ՝ Իսրայէլ է, եւ որ ՚ի վերայ դորա՝ ես եմ Զաքարիա, եւ գիր ՚ի վերայ իւրաքանչիւրումն է, եւ արձանդ, որ ընդդէմ կայ, անդ գտանես զառաքեալն։ 16 Եւ թուէր ՚ի տեսլեանն թէ պատառէր արձանն եւ ծագէր լոյս, եւ զարթեայ ՚ի լոյս տեսլեանն եւ ՚ի հոտ անուշութեանն. եւ գիր ոչ էր։ 17 Եւ ՚ի միում գիշերի տեսի զՍանդուխտ ըստ առաջին տեսլեանն եւ առաւել եւս պայծառ. եւ իմ զարհուրեալ յոյժ, եւ նա բուռն հար եւ կանգնեաց զիս, եւ հրամայեաց ինձ ՚ի տեսլեանն՝ տապաստ մի տարածել եւ զնշխարսն ՚ի վերայ դնել. եւ արարի զհրամայեալսն, եւ յանկարծակի լուցան եւ նշխարքն իբրեւ զջահս, եւ ես զարհուրեալ կայի. եւ նա զաւրացուցանէր զիս եւ ասէր. Մի երկնչիր։ 18 Եւ ասեմ. Ահա այրի տապաստդ։ 19 Եւ նա ասէ. Ոչ այրէ, այլ ահա սրբէ եւ լուսաւորէ, եւ հաւատացելոց մխիթարութիւն բժշկութեան մատուցանէ եւ ընծայէ։ 20 Եւ տեսանէի եւ ահա կանգնեցան եւ եղեն որպէս իւրաքանչիւր կերպարան՝ լուսաւոր եւ զարմանալի. եւ Սանդուխտ կայր ՚ի միջի լուսաւոր տեսլեամբ. եւ ասէր մի ոմն ցՍանդուխտ. Ուրախ լեր հարսն Քրիստոսի, զի ՚ի ձեռն քո շնորհեցան նշխարք մեր ՚ի բժշկութիւն հաւատացելոց եւ ՚ի մխիթարութիւն, եւ յայտնի լիցի սոցա նահատակութիւն մեր եւ սէրն, որ ՚ի Հայր եւ յՈրդի եւ ՚ի Սուրբ Հոգին։ 21 Եւ կոյսն փառաւորէր զԱստուած եւ ասէ ցիս. Ես ՚ի բլրին եմ՝ ուր զառաջինն ցուցաւ քեզ տեսիլն. եւ տարաւ զիս ՚ի բլուրն եւ ցուցանէր ինձ եկեղեցի մի փոքրիկ եւ լի լուսով։ 22 Իսկ վերին լոյսն անպատում է, ուր բնակութիւն սրբոցն է. արդ զաւրացիր եւ կատարեա զհրամայեալսն քեզ։    23 Եւ իմ յարուցեալ փառաւորեցի զՔրիստոս եւ պահեցի պնդութեամբ ՚ի մարերի ամսոյ մինչեւ ՚ի նաւասարդի ամիս, եւ եկեալ պատմէի եպիսկոպոսին, եւ բազում փութով խնդրեալ զտեղին ոչ գտանէր զտենչալին։ 24 Եւ դարձեալ երեւէր ինձ նոյն լուսաւոր կերպարանաւք սուրբ առաքեալն եւ ասէ. Այսաւր գտանէք զփափաքելին ձեր։ 25 Եւ տանէր զիս ՚ի տեղին եւ ցուցանէր եւ տայր զգուշութիւն տեղւոյն։ 26 Եւ յարուցեալ առի ընդ իս քահանայ զոմն Սամուէլ անուն, եւ հասեալ ՚ի նշանաւոր սրբոցն հանգիստ՝ աղաւթիւք խնդրեցաք յԱստուծոյ արժանի լինել նշխարացն։ 27 Եւ եղեւ ահ եւ թնդիւն եւ պատառեցաւ վէմն, եւ հոտ անուշութեան բուրեաց եւ ելից զվայրսն։ 28 Եւ գտաք զնշխարսն յիւրաքանչիւր հանգստի ահաւոր եւ սքանչելի տեսլեամբ. առաջինն՝ առաքեալն որ կայր ՚ի մէջ պատառեալ վիմացն յարեւելից կողմանէ որպէս երեւեցաւն. եւ մաւտ յառաքեալն գտաք զնշխարս որոց նշանն այս էր. միոյն ընդ ուսն հարեալ երկաթի բեւեռս եւ ՚ի նմին կային բեւեռքն. եւ միւսումն ընդ լսռունսն ծակեալ, եւ էին զարմանալիք։ 29 Եւ մեր ահիւ ժողովեալ զնշխարսն փառաւորեցաք զԱստուած։    30 Եւ յերրորդում աւուրն հասաք ՚ի հանգստարան սրբոյն Սանդխտոյ եւ աղաւթեցաք, եւ եղեւ շամանդաղ թանձրամած ՚ի վերայ բլրին մինչեւ յերիս ժամն աւուրն, եւ ոչ կարացաք տեսանել ինչ. եւ ահիւ եւ լալով խնդրեցաք զփափագելին, ապա ուրեմն կարացաք տեսանել ՚ի բլրին լոյս, եւ ՚ի մէջ լուսոյն բազմութիւն լուսազգեաց մարդկան զի փայլէին։ 31 Եւ բացեալ հանգիստ սրբոյն եւ հոտ անուշութեան բուրեալ, եւ փարատեցաւ շամանդաղն եւ եղեւ լոյս եւ երեւեցան նշխարքն, եւ առեալ բերաք ՚ի տեղին ուր նշխարք սուրբ առաքելոյն էին, եւ եդաք առ նմա։ 32 Եւ ՚ի գիշերին յայնմիկ եղեւ լոյս յերկնից ՚ի վերայ նշխարացն եւ ձայն աւրհնութեան՝ որ հրաշալի եւ քաղցր բարբառով աւրհնէին զԱստուած եւ զմիմեանս ողջագուրէին, եւ նշխարք ոսկերաց նոցա թռուցեալ առ միմեանս հանգչէին. եւ մեք զարհուրեալ կայաք հիացեալ, եւ տեսաք զնշխարս Սանդխտոյ զի էին ՚ի մէջ նշխարաց առաքելոյն, եւ մեր երկիւղիւ մատուցեալ զատուցանէաք ՚ի միմեանց. զի որ մերձենայցէ, գիտասցէ զնշխարս առաքելոյն եւ Սանդխտոյ. եւ աւրհնեցաք զԱստուած ցնծութեամբ։    33 Եւ ել համբաւ զսրբոցն յայտնութենէ ընդ աշխարհս Հայոց, եւ բազում ժողովք լինէին ՚ի հռչակ սրբոցն եւ տաւն ուրախութեան կատարէին ահիւ Տեառն։ 34 Եւ բժշկութիւնք լինէին եկելոցն՝ դիւահարաց, կուրաց, խլից, անդամալուծաց, գաւսացելոց, բորոտաց եւ ամենայն ախտաժետաց ՚ի ձեռն սուրբ նշխարացն ՚ի փառս Աստուծոյ։    35 Յայսմ ժամանակի ոմն յՌշտունեաց կոյր ՚ի ծնէ, որ եկեալ էր ՚ի բժշկութիւն եւ ընկալաւ զլուսաւորութիւն, եւ պատմէր սքանչելի տեսիլ, որ երեւեալ էր նմա եւ ասէր. Տեսանէի ՚ի տեսլեան գիշերի աղջիկ մի գեղեցիկ տեսլեամբ եւ ասէր. Ես եմ Սանդուխտ. արի եւ գնա ՚ի գաւառն Արտազ ՚ի քաղաքագեւղն Շաւարշան, ՚ի դաշտն Սանատրուկ, ՚ի կայս հանգստեան մերոյ, երթ կաց անդր եւ խնդրեա ՚ի Տեառնէ եւ լուսաւորեսցիս ՚ի ձեռն սուրբ առաքելոյն եւ նորին աշակերտացն, եւ ես ընդ նոսա. եւ դիցուք զձեռս մեր ՚ի վերայ աչաց քոց եւ բժշկիս անուամբ Երրորդութեանն։ 36 Եւ ասէր սուրբն Սանդուխտ. Ահա տես զգոյշ կաց եւ արասցես զհրամայեալսն քեզ հաւատովք։ 37 Եւ իմ զարհուրեալ ահիւ եւ հաւատով եւ յուսով, եւ եկեալ զհրամայեալսն ինձ արարի. եւ բացան աչք իմ, որպէս հրամայեաց ինձ ՚ի տեսլեանն Սանդուխտ շնորհաւք Տեառն մերոյ Յիսուսի Քրիստոսի։ 38 Եւ ասէր բժշկեալն՝ թէ տեսանէի յորժամ եկին՝ այր մի լուսաւոր եւ զնոյն աղջիկ հրաշալի եւ սքանչելի երեւմամբ եւ ունէին գաւազան ոսկի, եւ եդին զձեռս իւրեանց հանդերձ գաւազանաւն ՚ի վերայ աչաց իմոց, եւ առժամայն բացան եւ տեսի լոյս եւ փառաւորեցի զԱստուած։ 39 Եւ եղեւ նշանս այս առաջի ամենայն ժողովրդեանն որ եկեալ էին ՚ի լուր սքանչելեացն։ 40 Եւ այլ եւս բազումք բժշկեցան ՚ի բազում ախտից։    41 Եւ եղեւ գիւտ նշխարացն ՚ի շնորհաց Սուրբ Հոգւոյն յաւուրս հոգեզարդ, աստուածասէր եւ ճգնազգեաց տեառն Յովհաննու Հայոց կաթողիկոսի, եւ քաջանուն եւ նախանձախնդիր աստուածային պատուիրանացն Վահանայ Մամիկոնենից տեառն Հայոց մարզպանի եւ սպարապետի. որք եկին աշխարհախումբ բազմութեամբ եպիսկոպոսաւք, քահանայիւք, եւ սարկաւագաւք եւ այլ բազմութեամբ ազատաց եւ խառնիճաղանճ ամբոխիւ, եւ տաւնեցին սաղմոսիւք եւ աւրհնութեամբ զյիշատակ սրբոցն բազում աւուրս եւ ուխտ եդեալ կատարեալ զյիշատակ նոցա։ 42 Եւ առնուին մասն ՚ի նշխարաց սուրբ առաքելոյն Թադէոսի եւ Սանդխտոյ եւ յայլոց վկայիցն, եւ տուեալ փառս Աստուծոյ գնացին յիւրաքանչիւր տեղիս խնդութեամբ։    43 Արդ, որք հաւատով եւ սրբութեամբ փափագեն սուրբ եւ երկնաւոր գանձուց նշխարացն սրբոց՝ որք նահատակեցան վասն Քրիստոսի, ընկալցին զփափագելի լոյսն յաւիտենից եւ ծագեսցի ՚ի վերայ նոցա՝ արեգակն արդարութեան, եւ խնդրուածք նոցա կատարեսցին ՚ի Տեառնէ բարեխաւսութեամբ սրբոցն, եւ հասցեն մասին ժառանգութեան սրբոցն ՚ի Քրիստոս Յիսուս ՚ի Տէր մեր. որում փառք յաւիտեանս։