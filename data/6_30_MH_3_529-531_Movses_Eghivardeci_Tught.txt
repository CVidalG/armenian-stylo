ՄՈՎՍԷՍ Բ. ԵՂԻՎԱՐԴԵՑԻԹՈՒՂԹ ՏԵԱՌՆ ՄՈՎՍԻՍԻ ՀԱՅՈՑ ԿԱԹՈՂԻԿՈՍԻ ԱՌ ԿԻՒՐՈՆ ՎՐԱՑ ԿԱԹՈՂԻԿՈՍ    1 Կիւրոնի Վրաց Կաթողիկոսի եւ այլ Եպիսկոպոսաց աթոռակցաց քոց՝ ի Մովսիսէ Հայոց Կաթողիկոսէ եւ յայլ Եպիսկոպոսաց աթոռակցաց իմոց՝ սիրով ողջոյն։    2 Յառաջագոյն իսկ մինչդեռ առ մեզն էիր՝ խաւսեցաք ընդ քեզ բան խրատու եւ մխիթարութեան. որպէս սիրելի եղար եւ աթոռակից՝ որպէս եւ եսդ, եւ եղիցիս արժանապէս գնալ քեզ ի ճանապարհս Տեառն եւ պահել զպատուիրանս նորա սուրբ սրտիւ եւ անկեղծաւոր հաւատով, եւ զգուշանալ ի վարս եւ ի գնացս, եւ բարիոք հով[ու]ել եւ հովուապետել, եւ զգոյշ լինել հաւտիդ՝ որ քեզ հաւատացաւ. եւ այլ ամենայն պատուիրանք Տեառն՝ որ յայդ բան բովանդակին։ 3 Եւ դարձեալ զնոյն գրեմ գնալ արժանապէս ի ճանապարհս Տեառն, եւ երանելի լինել ըստ մարգարէին ձայնի, եւ ոչ գնալ ի խորհուրդս ամբարշտաց, եւ յիշել զամենայն բանս Աստուածաշունչ գրոց Հին եւ Նոր կտակարանաց, որ պատուիրեն մեզ՝ պահել զպատուիրանս Տեառն ուղիղ մտաւք եւ ճշմարիտ խոստովանութեամբ, եւ ոչ խոտորիլ ի ճանապարհաց Տեառն յաջ կամ յահեակ. եւ ես զնոյն խնդրէի լսել ի քէն։ 4 Բայց արդ լսեմ, թէ հերձուածք գոն ի քեզ. եւ սակաւ ինչ հաւատացի։ 5 Բայց հաւատացի, վասնզի ի հաւատարիմ վկայից եղեւ մեզ ծանուցեալ։ 6 Եւ լուաք այսպէս, եթէ այր մի Խուժիկ նեստորական եկն առ քեզ եւ ի քէն առեալ ձեռնադրութիւն եպիսկոպոսութեան. եւ զարմացայ յոյժ, զի զայնպիսին ոչ միայն ի պատիւն յայն ածել արժան էր, այլեւ պատժել, եւ ի ժողովս հաւատացելոց ոչ ընդունել. զի գայլ ոչ երբէք բնակի ի մէջ ոչխարաց, այլ եթէ երբէք բնակիլ հանդիպի՝ աւձտէ եւ ցրուէ զնոսա։ 7 Նմանապէս եւ գողք. զի գող ոչ գայ՝ եթէ ոչ զի գողասցի եւ սպանցէ եւ կորուսցէ՝ ասաց մեզ Տէրունական բանն։ 8 Վասնզի այնպիսիքն գողք են եւ աւազակք եւ գայլք յափշտակողք. եւ դարձեալ սուտ առաքեալք եւ մշակք նենգաւորք, եւ կերպարանին զգեստիւք ոչխարաց, եւ ի ներքոյ գայլք են յափշտակողք. յայնպիսեացն զգուշանալ մեզ հրամայեաց Հովիւն քաջ. որ եդ զանձն իւր ի վերայ ոչխարաց. եւ ապա յաւուր վրիժուց հատուցման հատուցանէ նոցա որոշելով ի ձախակողմն կոյս, ասելով՝ Երթայք անիծեալք յինէն, եւ որ ի կարգին է բան։ 9 Եւ դարձեալ, եթէ՝ Ի բաց կացէք յինէն ամենայն մշակդ անիրաւութեան. զի ոչ գիտեմ զձեզ։ 10 Նաեւ ընդ մէջ կտրեսցէ զնոսա, եւ զմասն նոցա ընդ անհաւատս դիցէ. զի եւ առաքէ ի տեղին, զոր պատրաստեալ է սատանայի եւ հրեշտակաց նորա։    11 Արդ գիտեմք՝ զի անգիտութեամբ արարեր զայդ։ 12 Արդ, դարձիր եւ ապաշաւեա հանդերձ ապաշխարութեամբ. եւ արտասուաւք ասա դու զմարգարէին. Տէր, մի յիշեր զմեղս մանկութեան իմոյ եւ զանգիտութեան. եւ այլ մի եւս տացես տեղի բնակութեան Խուժկին այնորիկ ի մէջ հաւատացելոց։ 13 Եւ պատուիրեա մեծաւ սաստիւ, զի մի ոք իշխեսցէ ընդունել զնա ի յարկս իւր, եւ մի տալ նմա ողջոյն ամենեւին, եւ մի տեղի բնակելոյ նմա ընդ իշխանութեամբ քոյ։ 14 Եւ դարձեալ՝ մի երբէք ողջոյն տալ նմա ի հաւատացելոց քոց. վասնզի հրաման առաք յաստուածային պատուիրանաց՝ այնպիսեացն ողջոյն ոչ տալ. այլ դու ապաշաւեա հանդերձ արտասուաւք եւ ողորմութեամբ աղքատաց, եւ ապաշխարեա մեծաւ զղջմամբ, զի ապաշաւելն է դադարելն ի մեղացն։ 15 Զի եթէ մեղիցես, դարձցիս, ասէ, եւ թէ ուղղեսցիս, յերկար ձգիցիս. եւ յորժամ դարձցիս եւ յոգւոց հանիցես եւ հեծեծիցես։ 16 Արդ, դարձցին առ Աստուած՝ որ խնդրեն զնա, գրեալ է։ 17 Վասնզի զդարձն միայն խնդրէ Աստուած. Դարձարուք առ իս, ասէ, եւ ես դարձայց առ ձեզ։ 18 Արդ, մի լինիր չարի յիշատակ, եւ մի գտիչ չարեաց. վասնզի ունիս բազում պատուիրանաց յիշատակ. զբարի գործովք մի զանց առներ։    19 Արդ, այսոքիկ քեզ պատուէր ի Գրոց սրբոց. զի սիրեսցես զՏէր Աստուած քոյ. քանզի այն է պատուիրանն Աստուծոյ՝ զի սիրեմք զնա ի սուրբ սրտէ եւ յանկեղծաւոր հաւատոյ. զի գրեալ է, սիրեսցես զՏէր Աստուած քոյ յամենայն սրտէ քումմէ եւ զաւրութենէ, եւ որ այլն եւս։ 20 Այս է առաջին պատուիրան. եւ ամենայն Գիրք աստուածայինք յայս բան բովանդակին։ 21 Արդ, պահեա զհաւատ եւ զխոստովանութիւն սրբոց հարցն, զոր ինքեանք դաւանեցին, եւ զնոյն մեզ աւանդեցին երեք հարիւր տասն եւ ութքն՝ որ ի Նիկիայ, եւ հարիւր եւ յիսունքն՝ որ ի Կոստանդնուպաւլիս, եւ երկերիւրքն որ յԵփեսոս, իմա զայն՝ որ ի ժամանակս Կաւատայ արքայից արքայի խնդիր եղեւ քննութեան հաւատոց, եւ Հոռոմք զՔաղկեդոնին ընկալան զհաւատս, եւ մեր աշխարհս եւ ձեր հրաժարեցին եւ հեռացան. եւ դեռ եւս գրով կայ եւ պահի մեր եւ ձեր միաբանութիւն հաւատոյ։ 22 Արդ, մի ստեր ուխտի հարցն մերոց՝ որ եդին ի մէջ երկոցունց, եւ մի մեկներ ի միաբանութենէ մերմէ. եւ մի թողուր զուսումն մանկութեան, եւ մի մոռանար զուխտն աստուածեղէն, եւ մի ձայնակից լինիր Հոռոմոց, եւ մի դառնար սրտիւք քոյ յԵգիպտոս. այլ յիշեա ուստի ելեր ի նոր Եգիպտոսէ, եւ ի փրկողէ քեզ զՓարաւոնի դառն տերութիւնէն Հոռոմոց, եւ ի չար վերակացուացն, եւ ի դառն ծառայութենէ. մի յանդիմաներ ի մարգարէէն, թէ ոչ կացին նոքա յուխտին Տեառն, եւ ըստ իրաւանց նորա ոչ կամեցան գնալ։ 23 Եւ այլուր թէ՝ դարձան սրտիւք իւրեանց յԵգիպտոս։ 24 Արդ, մի յենուր ի ցուպն եղեգնէ ի ջախջախեալն. զի թէ յենուցուս, վնաս ոչ սակաւ առնիցես անձին քում։    25 Մի քակեր զցանկ հայրենի, զոր հաստատեցին սուրբ հարքն վիմաւք հաւատոց։ 26 Զի որ քակէ զցանկ, հարցէ զնա աւձ. եւ որ գլէ վէմ՝ կորուստ անձին իւրոյ առնէ։ 27 Արդ, հաստատուն կալ զխոստովանութիւն երից սուրբ ժողովոցն. զոր հարքն մեր եւ ձեր միաւորական գրով հաստատեցին ի մէջ իւրեանց, որ դեռ եւս կայ։ 28 Եւ փախիր անչափ հեռաւորութեամբ ի պիղծ ժողովոյն Քաղկեդոնի եւ յանընդունակ տոմարէն Լեւոնի. եւ նզովեա զամենայն հերձուածողսն զառաջինսն եւ զմիջինսն եւ զվերջինսն, զոր սուրբ հարքն նզովեցին, եւ մեք նզովեմք. եւ բարձ զամենայն չար ի միջոյ։ 29 Վասնզի գրեալ է՝ Բարձէք, ասէ՝ զչարն ի միջոյ ձերմէ ։ 30 Եւ դարձեալ, եթէ Ելէք ի միջոյ նոցա եւ մեկնեցարուք, եւ ի պիղծս մի մերձենայք. եւ ես ընկալայց զձեզ՝ ասէ Տէր։ 31 Արդ զԽուժիկն զայն հալածեա յերկրէ քումմէ եւ յաշխարհէ, մի դարձեալ արմատ դառնութեան ի վեր երեւեալ, եւ նովաւ բազումք պղծեսցին։    32 Յիշեա, զի եկիր բնակեցար ընդ հովանեաւ սրբոյ Կաթուղիկէիս, եւ ծառայեցեր միամտութեամբ սրտի քո ի ձեռն հոգեւոր ծառայութեանն՝ որ քեզ հաւատացաւ ի մէնջ. եւ մեք վստահացեալ ի կեանս քո, առ սէր քո՝ արարաք զկամս քո՝ առաջնորդ զքեզ կացուցանելով աշխարհիդ այդմիկ. զի թէպէտ եւ էիր ազգաւ եւ բնակութեամբ յաշխարհէդ, այլ վաղ ուրեմն հեռացեալ եւ աւտարացեալ ի Հռոմայեցւոցն վարեցար աշխարհ։    33 Իսկ շնորհք Հոգւոյն, որ կոչեաց զքեզ ի կոչումնդ յայդ հոգեւոր, իբր ըմբռնմամբ իմն ձգեաց եւ եհան զքեզ յերկաթի հնոցէն՝ եւ ի միջոյ հալոցացն Հոռոմոց բռնութենէն. վասն զի փառք Տեառն ի կղզիս ծովու, եւ անուն նորա փառաւոր եղիցի յամենայն տեղիս հեռաւորս։ 34 Արդ, մի լինիր պատճառ կորստեան քեզ եւ ժողովրդեան քում, զի մի գուցէ հասանիցեն նզովք ի Տեառնէ յաղագս քո ի վերայ ժողովրդեան երկրիդ՝ ըստ ասելոյ մարգարէին, եթէ՝ Նզովք կերիցեն զերկիր, զի մեղան բնակիչք նորա, եւ մնասցեն մարդք սակաւաւորք։ 35 Եւ դարձեալ, եթէ՝ Առաքեսցէ Տէր ի պատիւ քո անարգանս եւ զփառս հանցէ ի քէն։ 36 Եւ դարձեալ, եթէ Յորժամ կատարեսցէ Տէր առնել զամենայն ինչ, ածցէ զձեռն իւր ի վերայ մեծամտին, եւ որք զանձինս առ իմաստունս ունին, եւ խորհեցան խորհուրդ այլ ոչ Տէրամբ։    37 Արդ, զայսոսիկ ի բազում վշտաց եւ ի նեղութենէ սրտի գրեցի առ քեզ՝ քանզի սէրն Աստուծոյ ստիպէ զմեզ խաւսել զբանս ճշմարտութեան՝ որ վասն նորա։ 38 Ողջ լեր ի Տէր։    39 Եւ զպատասխանիդ թղթոյդ ըստ կամաց Աստուծոյ եղիցի մեզ լսել։    40 Ողջ լեր ի Տէր։