ՊԵՏՐՈՍ ՍԻՒՆԵՑԻԳՈՎԵՍՏ Ի ՍՈՒՐԲ ԱՍՏՈՒԱԾԱԾԻՆՆՅԱՂԱԳՍ ՄԱՐՄՆԱՒՈՐՈՒԹԵԱՆՆ ՏԵԱՌՆՅԱՂԱԳՍ ՀԱՒԱՏՈՅ ՊԵՏՐՈՍ ՍԻՒՆԵԱՑ ԵՊԻՍԿՈՊՈՍ ԱՍԷԱՌ ՍՈՒՐԲՆ ՅԻԶՏԻԲՈՒԶՏԻ ՅՈՐԺԱՄ Ի ՀԱՆԴԻ ԷՐ Ի ԴՎԻՆԵՐԱՆԵԼՒՈՅՆ ՊԵՏՐՈՍԻ ՍԻՒՆԵԱՑ ԵՊԻՍԿՈՊՈՍԻ ԳՈՎԵՍՏ Ի ՍՈՒՐԲ ԱՍՏՈՒԱԾԱԾԻՆՆ ԵՒ Ի ՄԻՇՏ ԿՈՅՍՆ ՄԱՐԻԱՄ ԸՍՏ ՅՈՐՋՈՐՋՄԱՆ ՆՈՐԻՆ. ԵՒ Ի ՍՈՒՐԲ ԳՐՈՑ 2ԼՈՒԾՄՈՒՆՔ ՆՈՑԻՆ, ՀՈԳԵՒՈՐ ԻՄԱՍՏԻՒՔ   1 Բազմութիւնք քրիստոսասէր ժողովոյս արարէք զաւրս զայս տաւն նորասքանչ ուրախութեամբ եւ բերկրեսցուք ի սմա մեծահրաշ ցնծութեամբ։ 2 Զի ահա երկինք ձայն աւետաւոր առ երկիրս գոչեն եւ զծագումն փառաց ի Բեդղեեմ՝ քարոզեն։ 3 Ցանկալի է մեզ այսաւր ջրհորն Դաւթի, յորում գետն Աստուծոյ յորդահոս իջիւք բխղեալ՝ զտիեզերս արբուցանէ։ 4 Արդարեւ ասեմ թէ յառաջացոյց աւրինակն զճշմարտութիւնն տպաւորեաց, քանզի տեառնամայրն ջրհոր ինքնաբուղխ կենդանի ջրոյն եղեւ, ուստի ոչ իշխեաց ըմպել որ զնայն պահէր, զի կուսականն մարմին անաղտ սրբութեամբ կնքեցաւ, յորմէ արդարութեան արեգակն ծագեաց եւ ճառագայթաւէտ լուսով զաշխարհս լուսաւորեաց։    5 Արդ՝ զինչ ասացից կամ զինչ խաւսեցայց, զի միտք եւ լեզու զարժանաւոր պատիւ կուսական տաւնիս ընծայել ոչ կարեն։ 6 Զի ոչ բան զմարդասիրութիւնն Աստուծոյ չափել կարէ եւ ոչ թիւ զբազմամեծար յարգանս Մարիամու ի համար բերել զաւրէ։ 7 Բաբէ, ո այլ այսպիսի լուաւ սքանչելիս, եթէ Տէրն եւ ստեղծիչն ի յաղախնոյ եւ ի կաւեղէն ստեղծուածոյ տղայաբար յանձն էառ ծնանիլ. այո, այո, քանզի կամելով զնախահայրն եւ զառաջին կոյսն կանգնել ի գլորմանէն՝ իսկապէս ծրարեցաւ յորովայնին, ճշմարտապէս եղեւ այսաւրածին մանուկ։ 8 Յաղագս որոյ եւ մեք ի վեր քան զբան զաւրս պատուեսցուք, եւ բարձր քան զերկինս զերկիրս իմասցուք եւ հրաշափառ քան զարեւելս զկոյսն տեսցուք, եւ առաւել քան զհրեշտակս՝ զհովիւսն մեծարեսցուք, եւ ընտիր քան զքերովբիմսն զմսուրն ծանիցուք։ 9 Նաեւ Երուսաղէմ՝ քաջ ի բաց քան զհրեղէն կառսն պայծառացաւ։    10 Եւ զայս ոչ եթէ մտածաւրէն ինչ ճարտասանս խաւսից ի մէնջ աշխատասիրեցաք յարմարել, զի զսոյն եւ աստուածագիր մատեանքն յառաջաձայնեալ քարոզեցին։    11 Քանզի որոյ էութիւնն յարարչագործութեան անդ ի հրեշտակաց եւ ի մարդկային բնութեանս զբանաւորութիւնս արար, զնա ինքնագոյակն Հայր այսաւր իբրու յինքենէ ծնանի, զոր նոյն ինքն Հայր բերանով Դաւթայ խաւսերգեաց, թէ Որդի իմ ես դու եւ ես այսաւր ծնայ զքեզ։    12 Արդ՝ յորում աւուր ստեղծիչն աւուրց եւ բանից յանձն էառ ծնանիլ վերստին, աղէ, եկ բեր դու ինձ ասել, թէ որ բան յառաջ մատուցեալ զայնպիսի աւուր բաւական լիցի պատմել գովութիւնս։ 13 Եւ եթէ բարձր զերկիրս քան զերկինսն իմասցուք, միթէ սնափառութեամբ ինչ պարծեցայ, ա՜ւն անդր. ոչ ապաքէն սպասաւորական հոգեացն եղեն երկինք բանակետղ, իսկ երկիրս բոլորիցն Աստուծոյ սեպհական քաղաք, զոր եւ մարգարէն իսկ յայտնապէս հնչէր, թէ Սա է Աստուած մեր, ընդ որում ոչ համարեսցի այլ։ 14 Յետ այսորիկ յերկրի երեւեցաւ եւ ընդ մարդկան շրջեցաւ։    15 Եւ զի բազմափառ քան զարեւելս զկոյսն Մարիամ տեսաք, միթէ բան ինչ մեծամտութեամբ ի վեր քան զարժանն զանցուցաք, քաւ լիցի։ 16 Զի յոյժ պատուական են արեւելք վասն տուընջենային հրոյն ընդ այն ծագելոյ, այլ ոչ իբրեւ զտեառնամայր աղախինն, յորում ամենեցունցն Աստուած բնակեաց եւ արեգակնաբար ի նմանէ յաշխարհս ծագեաց։    17 Եւ զի առաւել քան զքերովբիմսն զմսուրն եդաք, միթէ տհասութեամբ ինչ զաննմանս բարբառեցաք։ 18 Ոչ ահա յորմէ վեցթեւեանքն հիացեալ ի բացուստ սարսեն՝ սա այսաւր ի մսուր անդ որպէս ի հայրական ծոց բազմի։ 19 Ուստի եւ մարգարէական շնորհացն բերանք՝ դիտելով զամենայն ճախր առեալ ճահողաբար՝ զներքինն ընդ վերինն կապակցէին, մանաւանդ զի եւս առաւել քան զգերիվերոյսն զստորինս պարագրեցին։ 20 Զի յորոյ երեսաց երկինք որպէս մոմ հալին՝ նա այսաւր ի յայրին ամփոփեալ զսպի։ 21 Ընդ որ եւ առակաւոր բանն զարմացեալ հիանայր, թէ Զինչ երկիր իցէ յորում լոյսն ագանիցի։ 22 Զի ի հայրենի ծոցոյն որպէս հուր փայլակնացաւ եւ ի խաւսուն երկրին անվնաս ծրարեցաւ, ըստ նորին կանխասացութեանն, թէ Երկիր եւ ի նմանէ ելցէ հաց եւ ի ներքոյ նորա որպէս [զ]հուր շրջեցաւ, զոր միւս մարգարէն յայտնապէս մեկնէ, թէ Հաներ զհաց յերկրէ, այսինքն զմարմին իւր ի Մարիամայ սրբոյ կուսէ։    23 Բաբէ, անպատում երանութիւնքն զկուսական որովայնն փակեցին, զոր մարգարէութեան հոգին բերանովն Դաւթայ՝ լեառն սուրբ անուանեաց. Հիմունք նորա, ասէ, ի լեառն սուրբ նորա։ 24 Արդարեւ յայսմ լերին տնաւրինեալ անբաժանելի միաւորութեամբ երկու աշխարհքն հիմնաւորեցան՝ աստուածութիւնն եւ մարդկութիւնն։ 25 Վասն որոյ մի ոք իշխեսցէ զծնիցեալն ի սուրբ կուսէն սոսկ մարդ ասել, զի ինքն իսկ հիմունս արկ ի նմա բարձրեալն։ 26 Որպէս եւ հրեշտակն քարոզեաց, թէ Որ ի նմայն ծնեալ է՝ ի Հոգւոյն Սրբոյ է։ 27 Ասէ՝ Սիրէ Տէր զդրունս Սիոնի քան զամենայն յարկսն Յակովբայ։ 28 Անսկիզբն Բանն Աստուած կրկին անգամ դրունս Սիոնի զկուսական մարմինն յաւրինեաց, զի յասելն հրեշտակին զողջոյնն՝ ընդ լսելիսն ի ներքս վազեաց Բանն եւ իննամսեայ ժամանակաւ ի մարմին զինքն թանձրացուցեալ, ընդ որ ամենայն մահկանացուք ծնանին՝ ընդ նոյն եւ անմահացուցիչ Տէրն ոչ զզուեցաւ ելանել։    29 Ո՜վ մեծի խորհրդոյն, մտանէր եւ ելանէր եւ զդրունս կուսութեանն փակեալ պահէր։ 30 Արդ՝ որպիսի աւրինակաւք զքեզ յառաջ բերեալ գովեսցուք սուրբ Աստուածածին։ 31 Զի ահա եղեր՝ Դրախտ աստուածատունկ. Այգի վայելուչ. Մորենի անկիզելի. Լեառն սուրբ. Վէմ ջրածին. Գաւազան ծաղկեալ. Սափոր ոսկի. Տուփ անուշահոտ խնկոց. Տապանակ կենդանագիր կտակին. Ջրհոր կենդանի ջրոյն. Բոյս բարի. Տեղի շափիղայի. Քաղաք Աստուծոյ. Պարտէզ փակեալ. Աղբեւր կնքեալ. Բլուր կնդրկի. Հովիտ շուշանի. Երկիր ծարաւուտ. Ամպ թեթեւ. Անապատ անկոխ. Դուռն աղխեալ. Տոմար անընթեռնլի. Երկիր բանաւոր. Առաւաւտ խաղաղութեան։ 32 Արդ՝ զայս ամենայն մարգարէիցն պարք նախաձայնեցին։    33 Իսկ մեք սկսցուք մեկնել կարգաւ զքսան եւ զչորս վկայութիւնս սրբոցն որ վասն քո։    34 [Ա]. Ուրա՜խ լեր Մարիամ, Դրախտ աստուածատունկ. քանզի աստուածաբոյս մարմինն ի միջի քում որպէս զծառն կենաց արմատացեալ, զոր ընդ բոցեղէն սրոյն զաւրութիւն բարձրելոյն անհպելի զքեզ տաղաւարեաց։    35 [Բ]. Ուրա՜խ լեր Մարիամ, Այգի վայելուչ, յորում կամաւորութեամբ Հաւր ճշմարիտ որթն տնկէր։ 36 Կապեսցէ, ասէ, զէշ իւր զորթոյ եւ զյաւանակ իւր զգնդակէ որթոյ։ 37 Որթ զԱստուած Բանն ասէ եւ գնդակ՝ զմարմին նորին, զոր եւ ինքն իսկ Միածինն ասէր, թէ Ես եմ որթն ճշմարիտ։    38 [Գ]. Ուրա՜խ լեր Մարիամ, Մորենի սխրալի, որ աստուածութեանն հրով վառեալ ոչ այրեցար։    39 [Դ]. Ուրա՜խ լեր Մարիամ, Լեառն սուրբ, յորում ստեղծիչն Մովսէսի նորահրաշ տնաւրէնութեամբ առագաստեալ վարագուրեցաւ։    40 [Ե]. Ուրա՜խ լեր Մարիամ, ապառաժ Վէմ, ուստի յորդահոս վտակն խաղացեալ՝ զհամահրաւէր աւետիսն աշխարհի հնչէր. Եթէ ոք ծարաւի իցէ եկեսցէ առ իս եւ արբցէ։    41 [Զ]. Ուրա՜խ լեր Մարիամ, Գաւազան ծաղկեալ, ուստի յարմատոյն Յեսսեայ բղխեալ յարադալար ծաղիկն, որում յառաջացոյց յաւրինակ քահանայապետին եղեւ ցուպ, որ ի խորանի անդ առժամայն բողբոջեալ սաղարթէր։    42 [Է]. Ուրա՜խ լեր Մարիամ, Սափոր ոսկի, որ ոչ զմահկանացու ընչընչուկն կրեցեր, այլ զանմահացուցիչ կերակուրն, զոր աստուածեղէն բերանն հրատարակեալ ասէ. Հարքն ձեր կերան զմանանայն յանապատին եւ մեռան, իսկ որ զմարմին իմ ուտէ՝ զմահ մի տեսցէ յաւիտեան։    43 [Ը]. Ուրա՜խ լեր Մարիամ, Տուփ խնկահոտ իւղով լցեալ, ուստի նարդոսն մեծագնի բուրեալ եւ աստուածային անուշահոտութեամբ զտիեզերական տունս լցոյց։    44 [Թ]. Ուրա՜խ լեր Մարիամ, Տապանակ շարժուն, յորում Բանն մշտնջենաւոր եղեւ կենդանագրեալ եւ նորոգելով եւս զջարդեալսն փոխանակ մովսիսակերտ քարեղինացն չորս բանաւոր տախտակս զաստուածական աւրէնս դրոշմեաց։    45 [Ժ]. Ուրա՜խ լեր Մարիամ, Տուն կենդանի ջրոյն, զորմէ մարգարէն ասէր, թէ Ջուր ի տանէ Տեառն ելցէ եւ արբուսցէ զվիճակն հեթանոսաց, զոր եւ Միածինն ասաց, թէ Ես եմ ջուրն կենդանի։    46 [ԺԱ]. Ուրա՜խ լեր Մարիամ, Բոյս բարի ըստ սրբոյն Յակովբայ, որ արծարծեալ ի մահիճսն առ կենարարն Քրիստոս զբանն տպաւորեաց, թէ Ի շառաւեղէ ելեր որդեակ։    47 [ԺԲ]. Ուրա՜խ լեր Մարիամ, Քաղաք Աստուծոյ ըստ երանելւոյն Դաւթայ, որ յառաջն երգեաց թէ Փառաւորեալն խաւսեցաւ վասն քո քաղաքդ Աստուծոյ։    48 [ԺԳ]. Ուրա՜խ լեր Մարիամ, Տեղի շափիղայի, զի իբրեւ ակն պատուական աստուածախառն մարմինն գոյանայր ի քեզ, որ եւ եդաւն իսկ որպէս զքար ընտիր ի հիմունս Սիովնի։    49 [ԺԴ]. Ուրա՜խ լեր Մարիամ, ըստ ամենիմաստնոյն Սողովմոնի Աղբեւր կնքեալ, ընդ որ ամենալցոյց գետն բղխեալ՝ զկուսութեանն կնիք ոչ ելոյծ։    50 [ԺԵ]. Ուրա՜խ լեր Մարիամ, Պարտէզ փակեալ, որ զբազմաբեր ձիթենին վերընձիւղեցեր, յաղագս որոյ Եսայիաս մարգարէացաւ, թէ Մնացեալն Յակովբայ նորատունկ սիրելի. ծաղկեսցէ Իսրայէլ եւ լցցի երկիր պտղով նորա։    51 [ԺԶ]. Ուրա՜խ լեր Մարիամ, Հովիտ անվար, ուստի իբրեւ շուշան վայրենի տէրունական մարմինն բուսաւ, զորմէ հոգելից մարգարէն ճառեաց, թէ Եղէց ցաւղ Իսրայէլի եւ ծաղկեսցէ որպէս շուշան։    52 [ԺԷ]. Ուրա՜խ լեր Մարիամ, Բլուր խնկոյ, յոր Տէրն մտեալ անմահութեանն հոտովն զմահկանացու նիւթն համեմէր եւ ծնեալ յաշխարհ կենդանեաց եւ մեռելոց՝ յաւիտենական ծխէր կեանս, զոր մարգարէութիւնն կանխաւ գուշակէր, թէ Բուրեսցի հոտ նորա որպէս կնդրկի։     53 [ԺԸ]. Ուրա՜խ լեր Մարիամ, Երկիր ծարաւուտ, զորոյ զբնութիւնն ոչ իշխեաց վթարել լուծումն արուի. ուստի մարգարէն զՔրիստոս ի նմա բոյս յապառաժի երգեաց ասելով՝ Պատմեցաւ մեզ իբրեւ զմանուկ, իբրեւ զարմատ ի ծարաւուտ երկրի։    54 [ԺԹ]. Ուրա՜խ լեր Մարիամ, Ամպ թեթեւ ըստ յառաջասացութեան մարգարէին, թէ Ահաւասիկ Տէր նստեալ ի վերայ թեթեւ ամպոյ եկեսցէ յԵգիպտոս։ 55 Եւ արդարեւ ամպ ցամաք, զի ոչ գիջացեալ ծանրացար ի ցանկութենէ առն։     56 [Ի]. Ուրա՜խ լեր Մարիամ, Անապատ անկոխ, յորում ոչ սոսկ ոք մարգարէ զվկայութեանն գործէ խորան, այլ զմեծն եւ զկատարեալն եւ զանձեռագործ խորանն, այսինքն զտիրական մարմինն առանց սերման առն ստեղծ ինքեան, զոր ի լուսազգեստ արգանդին հարեալ սաղմէր, զոր եւ հոգեհնչող քնարն հնչէ, թէ Յարեւու եհար զխորան իւր։    57 [ԻԱ]. Ուրա՜խ լեր Մարիամ, Դուռն աղխեալ, ընդ որ հրեշտակաց Տէրն մուտ եւ ել եւ զկուսական արգանդդ ոչ ելոյծ, յաղագս որոյ Եզեկիէլ մարգարէացաւ, թէ Դուռնն որ յարեւելս կոյս է՝ ոչ ոք մտցէ ընդ նա եւ ելցէ, բայց Տէր Աստուած Իսրայէլի մտցէ եւ ելցէ եւ դուռն փակեալ կայցէ։    58 [ԻԲ]. Ուրա՜խ լեր Մարիամ, Տոմար անընթեռնլի, զի թէպէտ եւ գիտէր Յովսէփ զդպրութիւն, զի ունէր այլ կին, եւ չէր անփոյթ ի մարմնոյ խառնութեանց, սակայն զնա ոչ իշխեաց ընթեռնուլ, որպէս մարգարէն ասաց, թէ Տացի թուղթս այս յայր մի, որ գիտիցէ դպրութիւն եւ մի կարասցէ ընթեռնուլ զնա։    59 [ԻԳ]. Ուրա՜խ լեր Մարիամ, Երկիր բանաւոր, զի աստուածընկալ որովայնդ անմատոյց լուսոյն ոչ միայն աթոռ, այլ ճշմարտութեամբ եղեւ մայր, զոր եւ ոմն ի շնորհալից վարդապետացն գրեաց, թէ Նորագործ աստուածապէս ճարտարապետեալ՝ զերկիրս երկին արար։    60 [ԻԴ]. Ուրա՜խ լեր Մարիամ, Առաւաւտ գեղեցիկ, յորում խաղաղութիւնն մեր զարմանալի յաւրինմամբ արար զերկոսինն մի, եւ ըստ սրբոյն Զաքարիայ՝ արեգակնաբար ի մեզ ծագեցաւ, փարատել զխաւար մեղաց։    61 Արդ՝ զինչ եւ այլ առակ աւրինակաց ի մէջ առեալ սուրբ Աստուածածնիդ կարասցուք ընծայել։ 62 Զի ոչ ապաքէն ելեր ըստ բանս. ոչ ապաքէն գեր ի վերոյ գտար էակացս. ոչ ապաքէն անցեր ըստ մարդկային միտս, զի Հոգին Սուրբ էջ առ քեզ եւ զաւրութեամբ վերնոյն տաղաւարեցար։ 63 Եւ այս յաւէտ յիրաւի։    64 Զի զԱստուած ընկալար. զի զԱստուած յղացար. զի զԱստուած երկնեցեր զի զԱստուած ծնար. զի զԱստուած անպարագրելի ի գիրկս բարձեալ կրեցեր. զի զԱստուած կաթնաբուծեցեր. զի զԱստուած սնուցեր. զի զԱստուած գգուեցեր. եւ որոյ երկինք աթոռ են եւ երկիրս պատուանդան ոտից նորա, եւ զբնաւ իսկութիւն նորա եւ ոչ երկինք երկնից բաւական են տանել՝ դու զնա իբրեւ զտղայ խանձարրապատ առնէիր։    65 Տինա եւ զի կայ իմ ընդ այսպիսի մրցման կռուելոյ, ընդէր վարանեալ տարակուսեն զիս երանութեանն ցոյցք. զի ահա երկինքն, որ ի Սինէական լերինն բոցազարդ հրով զսանդարամետացն հիմունս դղորդեալ սասանեցուցին, եւ ձեռքն, որ զերկինս եւ զերկիր արարին, այժմ ի մէջ անցեալ իբրեւ զպարմանի՝ բաժակ ի մատունս բերեալ՝ աղջկան միոյ մատուցանէ։    66 Արդ՝ այս գովութիւն ոչ այլ ինչ է, այլ քոյին իսկ մարգարէութիւն, թէ Յայսմհետէ երանիցեն ինձ ամենայն ազգք։ 67 Արդ՝ աղաչեմք զքեզ, սուրբ Աստուածածին, լեր բարեխաւս առ Որդիդ քո եւ Աստուած մեր միշտ փրկել ի փորձութենէ զ՚ի ձեռն քո ի նա հաւատացեալ ժողովուրդս եւ փառս մատուցանել ծնիցելոյդ ի քէն. այժմ եւ յաւիտեանս յաւիտենից, ամէն։    ՀԱՐՑՄՈՒՆՔ ՅԱՂԱԳՍ ՄԱՐՄՆԱՒՈՐՈՒԹԵԱՆՆ ՏԵԱՌՆ ԶԱՆԱԶԱՆՔ՝ ՎԱՉԱԳԱՆԻ ԱՂՈՒԱՆԻՑ ԻՇԽԱՆԻ ԸՆԴ ՊԵՏՐՈՍԻ ՍԻՒՆԵԱՑ ԵՊԻՍԿՈՊՈՍԻ ԵՒ ԻՄԱՍՏԱՍԻՐԻ    1 [Ա.] Հ[արցումն]. Սահմանել զԱստուածութիւնն կարողութիւն իցէ ումեք ընդ սահմանելիս։    2 -Պատասխ[անի]. Հարկաւոր է ինձ յայսմ վայրի կրկին առնուլ դէմս եւ զերկաքանչիւրսն ամբողջ պահել. վասն զի աստուածային գիրք ոչ միայն բանաւոր կենդանեաց ստեղծանեն դէմս, այլեւ այլոց կենդանեաց, որք զբանական զաւրութիւնն չափեցին զհիմունս ամենայն բանից։ 3 Տեղադրութեամբ փոխաբերութեան ագարակին սահմանաց անհնար է սահմանել զաստուածութիւնն, զի թէ ինքն է տեղի ամենայնի, երկնի եւ երկրի եւ ամենայնի որ ի նմա են, զիարդ ոք ընդ սահմանելիսն չափիցէ՝ կողմանս դնելով նմա։ 4 Բայց համառաւտ բանիւն, որ ցուցանողն կոչի, իբր սահմանելի է աստուածութիւնն, զի եւ Կիւրեղ Աղեկսանդրացի համառաւտ բանիւ սահմանեաց զՀոգին Սուրբ ընդդէմ ամբարշտին Մակեդովնի, քանզի սեռ է եւ ի գոյացուցիչ զանազանութեանց առեալ լինի սահմանաց. այլ ոչ ի տեղւոջէ, եւ ոչ ի ժամանակէ, եւ ոչ բնաւ ի շարժմանէ, քանզի անհնար է զշարժութեան տեսակսն առնուլ ի վերայ աստուածութեանն, որ յարարածոցս կարգեցաւ։1 [Բ.] Հարցումն. Ընդէր մարգարէն ասէ՝ Աստուած ի տեղւոջ սրբութեան իւրում ։    2 -Պատ. Ամենայն գիրք ի տեղւոջ ասեն, եւ որք արժանի եղեն տեսանել զնմանութիւն փառաց նորա բազում աւրինակաւք այլայլեալս ի միմեանց զդէմս նորա գրեցին, այլ ոչ զոր ինչ էն. մարդոյ նմանութիւն տեսեալ յսկզբանն՝ առաջին գոյացեալ մարդոյն էր. հիւրասիրին Աբրահամու՝ հիւրոյ կերպարանաւք, ուստի զմարմնաւոր կերակուրսն եւ զլուացարարսն պատրաստէր. եւ Սահակաւ դրոշմեաց իսկ զմեծ խորհուրդն ոչխարով մեռելութեան նորա զտիեզերակեցոյց մահն։ 3 Եւ Յակովբայ՝ ըմբշամարտիկ ձեւով. եւ աւրինադրին՝ հուր վառեալ ի մորենւոջն. եւ ժողովրդեանն՝ պատուանդանաւ ոտից ական պատուականի. եւ Յիսուայ՝ դիմաւք սպառազինութեամբ զաւրավարի։ 4 Եւ դատաւորացն մասնաւոր նմանութեամբ ի միմեանց որոշեալ. եւ յետ այնորիկ յորժամ ընդ հարսն խաւսեցաւ մարգարէաւք, եւ ընդ թագաւորսն ի բազում մասունս եւ աւրինակս։ 5 Այլ այն աւրինակ ըստ ժամանակին խորհրդական տեսութիւնք էին, զի այնպէս զիջանելով երեւէր, զի տեսեալ լիցի անտեսանելին որչափ հնար է արարածոց։ 6 Այլ Աստուած ոչ է ի տեղւոջ, եւ ոչ ի ժամանակի. զի թէ ի տեղւոջ է՝ ապա ի պարունակութեան է, եւ անմարմինք ոչ պարունակին. եւ եթէ ի ժամանակի է՝ ապա ընդ ժամանակաւ է. եւ զիարդ ընդ ժամանակաւ լինիցի ժամանակաց արարիչն։1 [Գ.] Հարց. Ընդէր մարգարէքն աթոռ ասեն եւ կառս քառալծեալս։    2 -Պատ. Տեսութիւն ճշմարիտ է, այլ գոյութիւն ոչ ուրեք երեւի. միթէ անբան կենդանիք իցեն յերկինս՝ ցուլ եւ առիւծ եւ արծուի, կամ բնաւ թեւք գոն հրեշտակաց, կամ՝ երկթեւեանք, կամ վեցթեւեանք, այլ այնպէս երեւին կերպս ի կերպս, առեալ անմարմին զաւրութեանցն զհեծելոց ձեւ եւ զհիւսանց աւրինակ. քան[զի] ձող առնուլ եւ լար հիւսանց գործ է եւ երկրաչափաց, զոր Եզեկիէլ եւ Զաքարիաս տեսանէին։ 3 Յորժամ աւերելոց էր Երուսաղէմ հեծեալս եւ եղջիւրս տեսանէին, եւ ձիս աշխէտս եւ պէսպէս պէսակս. եւ յորժամ շինելոց էր՝ հիւսունս եւ երկրաչափս. զի գիտասցես թէ ըստ ժամանակին տեսիլքն յաճախէին այլափոխեալ. քանզի այսպէս գրեալ էին, թէ Ես ի տեսիլս յաճախեցից։ 4 Եւ հրեշտակապետն յաւետարանել կուսին զծերունւոյ առեալ կերպարանս, զի մի խռովե[ս]ցի աւրհնեալն, որ ոչ բերէր զդէմս երիտասարդաց։ 5 Արդ միթէ հրեշտակք ծերք եւ մանկունք իցեն յերկինս։ 6 Թեւս ոչ ունին եւ թռուցեալ իջանեն, զի զերագաշարժութիւնն նոցա թեւս կոչեն աստուածային գիրք։ 7 Դէմս ոչ ունին զգայարանաց, այլ նմանութեամբ մարդկան երեւին. շրթունս ոչ ունին ծաղկեալ բնական կարմրութեամբ, այլ զհրամայեալսն մեզ վայելչագոյնս բարբառին. լեզուս ոչ ունին կրկինս կամ միատակս եւ բազում՝ ներգործութեամբ կազմեալ տեսակարարս բանից, եւ ձայնեն աւետիս բարեաց կանխաւ արժանաւորաց։1 [Դ.] Հարցումն. Աստուածային առաքեալն ընդէր ասէ. Թէ զլեզուս մարդկան խաւսիցիմ եւ զհրեշտակաց։    2 -Պատ. Բանականք [են] հրեշտակք, ոչ եթէ ընդունելով իբրեւ զմեզ, այլ յաւերժականս ունելով։ 3 Արդ յորժամ խաւսին ըստ մերում աւրինակի՝ ի լեզուէ ասեմք բարբառեալ, իսկ եթէ ասիցէ ոք, թէ հրեղէն ունել լեզուս, եւ այն ի տարակ[ուս]անս է, զի լեզուին ի հարկէ զհետ երթան գործիքն ամենայն շրջանակի։1 [Ե.] Հարց. Եւ հրեղէնք ոչ են հրեշտակք ։    2 -Պատ. Եւ կարի քաջ հրեղէնք են հրեշտակք եւ լուսաւորք հոգիք ինքնակատարք. ասէ՝ Արար զհրեշտակս իւր հոգիս, եւ զպաշտաւնեայս իւր ի հուր կիզելոյ։ 3 Արդ հրեղէնք են հրեշտակք, բայց քանակութիւն ոչ ունին, եւ ոչ անդամոց թիւս եւ թեւոց, զի ի միաթեւաց մինչեւ ի բազմաթեւս եւ զատաթեւս եւ կցաթեւս եւ թաղանթաթեւ[ս] առ մեզ կենդանեացս են եւ ոչ ի վեր անդ. եւ ոչ գործիս մասնաւորս, եւ ոչ անդամս երեւելիս եւ աներեւոյթս։ 4 Արդ եթէ հրեշտակք այնպէս են, զիարդ ասիցես զարարիչն հրեշտակաց ի տեղւոջ կամ տեղեաւ սահմանելի։1 [Զ.] Հարց. Զինչ են հրեշտակք։    2 -Պատ. [Հրեշ]տակք են հոգի կենդանի, բանաւոր, աներեւոյթ, ի բարի՝ դիւրաշարժ, եւ ի չարիս՝ դժուարաշարժ։ 3 Բայց գիտա[ս]ցես, ո արքայ, եթէ ամենայն [ան]մարմին զաւրութիւնք որոշեալք են ի միմեանց փառաւք եւ զաւրութեամբ եւ կայարանաւք եւ ինքնակատարք են։1 [Է.] Հարց. Հաւանեալ եմ ամենայնիդ, բայց մարգարէն ընդէր ասէ, թէ Աստուած մեր յերկինս եւ յերկրի, ի ծով եւ յամենայն խորս։    2 -Պատ. Մարգարէն այլ ինչ ոչ գիտէ տեղի քան զայդ, եւ ոչ բնաւ իսկ այլ տեղի, զի իմաստունն ասէ, թէ Երկինք երկնից չեն քեզ բաւական. եւ դարձեալ՝ Անդունդք ասացին թէ չէ առ իս, եւ ծով ասաց թէ չէ ընդ ինեւ. աղէ, ասա՝ նախ քան զերկինս եւ զերկիր առնել ուր գտանիցես զտեղին, յորում ասիցես զաստուածութիւնն, զի ինքն Տէր մեր այսպէս ասէ ի դէմս իմաստնոյն, թէ Յառաջ քան զամենայն բլուրս ծնեալ եմ ես. եւ դարձեալ, թէ Նախ քան զերկիր գործեալ՝ ես էի, որով ուրախ լինէր Տէր։ 3 Արդ՝ ուրախ լինէր մինչ ոչ երկինք էին եւ ոչ երկիր։1 [Ը.] Հարց. Մարգարէն ընդէր ասէ, թէ Զարթիր, ընդէր ննջես Տէր։    2 -Պատ. Այսպիսիք բազում են ասացեալ յաստուածային գիրս եւ զայս քեզ ցուցանեմ, արքայ։ 3 Ննջել ասեն գիրք զԱստուած եւ զարթնուլ եւ ծիծաղել եւ բարկանալ. այս ամենայն ոչ են նորա ստորոգի։ 4 Զիարդ հնար է ի քուն ասել զԱստուած, որ Ոչ ննջէր եւ ոչ ի քուն երթայ պահայոյզն Իսրայէլի. զի քուն է ախտ անդողդոջ խաղաղանալ ի մարմնի զգայութեանցն, եւ արթնութիւն նորին հակառակ՝ լուծումն քնոյ. եւ ծաղր՝ անբան շնչոյն ընդարձակութիւն է ի մեզ ջղաւք եւ մկամբք կատարեալ, եւ նորին հակառակն՝ ժողովեալ հոծատեսակ շնչոյն նեղելոյ զխոնաւ գոլորշիսն ի խելապատակն իբր ընդ ագուգայս իջանեն յաչսն, որպէս սեխիցն եւ նմանեացն ընդ կոռունսն առեալ զջուրն. եւ բարկութիւն եռանդն է զսրտիւն արեանն ի վերածխութենէ մաղձոյ։ 5 Արդ զայսոսիկ ա[խ]տս մարդկայինս զիարդ առնուցուս բնաւորապէս ի վերայ պարզ էութեանն։ 6 Բայց այսպէս իմասցիս. յորժամ մեղանչէր Իսրայէլ եւ տիրէին նոցա թշնամիքն եւ աղաղակէին ի վեր եւ ոչ լինէր լսելի, զայն քուն անուանեն, եւ ոչ էր քուն, զի եւ Եղիա այպանէր զբահաղիմսն, թէ պնդագոյնս կարդացէք միթէ ի քուն իցէ Աստուածն ձեր. եւ գրոց այդ իսկ է սովորութիւն. զլռութիւնն բարեգործութեան քուն անուանեն, զերկայնամտութիւնն՝ արթնութիւն, [É]ելն եւ զայպանելն՝ ծաղր, զբարերարելն՝ քաղցրութիւն, արհամարհելն ե[ւ] զվրէժխնդրութիւնն՝ բարկութիւն, եւ այլ բազումք այսպիսի են եւ ասին, որպէս Աստուած, հրեշտակ, մարդ։ 7 Եւ են եւ ոչ ասին, որպէս անմահ եւ անապական. յոչինչ յառաջ քան զնա լինելոյն՝ անսկիզբն, զի եւ ոչ ունի կատարումն՝ անսկիզբն եւ անապական։ 8 Եւ ոչ են եւ ոչ ասին, որպէս չար ասել զաստուածութիւնն կամ ի բազմաց գոյացեալ, զի ի բազմաց գոյանալն սկիզբն է լուծանելոյ։ 9 Արդ՝ որպէս ասացին՝ անմարմինքն ոչ են ընդ որակութեամբ եւ ոչ ունին նմանութիւն գունոյ կամ ձեւոյ, կամ այլոց եղանակաց, զի այս ի վերայ արարածոցս է։ 10 Եւ թէպէտեւ մարդն ըստ պատկերի եւ ըստ նմանութեան ասի արարեալ, այլ նմանութիւն է եւ ոչ հաւասարութիւն։1 [Թ.] Հարց. Եւ զոր ասացեալդ էիր, թէ Համառաւտ բանիւ սահմանելի է աստուածութիւնն, արդ սահմանեա ինձ։    2 -Պատ. Ի տեղադրական եւ ի բնական սահմանաց բացարձակ է աստուածութիւնն, բայց բանական սահմանաց մարթ է նուրբ եւ փայլած ինչ սահմանել, որպէս յորժամ ասէ, թէ Աստուած է կենդանի, մշտնջենաւոր, բանական, անախտ, առաջին ե[ւ] երկնային միտս անախտաբար, ըստ ինքեան, առ նիւթոյ. դարձեալ այլ եւ այլ աւրինակ սահմանի, բայց ի նոյն միտս բերի։ 3 Արդ Աստուած ասելով զարարչութիւնն եւ զիշխանութիւնն նշանակէ, եւ զԵպիկորեանց զանաստուածութիւն յանդիմանէ. իսկ մշտնջենաւոր եւ կենդանի ասելով ի չա[ստ]ուածոց եւ յարարելոցն զատուցանէ. եւ բանական ասելով ի համերց աստուածոցն զատուցանէ. եւ անախտ ասելով յամենայն ախտականացս զատուցանէ. եւ ըստ ինքեան ասելով՝ ի բաց բառնայ ի բնութենէն զքուն եւ զնախանձ եւ զբարկութիւն։ 4 Եւ առաջին եւ երկնային միտս ասելով զայլ միտս պատկեր նմանեցուցանէ, թէ պարզ եւ մաքուր, առանց ամբոխելոյ։ 5 Եւ առ նիւթոյ ասելով զարարաւղ կամացն շարժումն նիւթ եւ տեսակ ցուցանէ արարածոց իւրոց, եւ զաստուածութիւնն ցուցանէ աննիւթ եւ անմարմին։1 [Ժ.] Հարց. Ասեն հերձուածողքն ի սահմանն Քրիստոսի աստուածային մարմնոյն, թէ Աստուած բանն Որդին միածին մա[րդ] է կատարեալ առանց սահմանելոյ, սուրբ է գործն նորա ի նմա առանց կատարելոյ, եւ իւր առանձնաւորութիւն առանց համեմատութեան։    2 -Պատ. Եթէ Որդին Աստուծոյ ի մարմնին անսահման է որպէս ասենն, այն Որդի Աստուծոյ է զոր Պաւղոսն ասէ, թէ Սահմանելոյ Որդւոյն Աստուծոյ զաւրութեամբ. եւ Պետրոս ընդ Կոռնեղիոս ասէր, թէ Նա [է] սահմանեալն յԱստուծոյ դատաւոր կենդան[եաց] եւ մեռելոց. եւ թէ Որդին Աստուծոյ ի մար[մնին] անսահման է, եւ մարմին հոգւով սահմանելի, զի մարմին հոգ[ւով մար]դ կենդանի. երկուք ուրեմն են որդիք՝ սահմանեալն մար[դոյ] բնութեամբ մարդ ի մարդոյ, եւ անսահմանն Աստուծոյ բնութեամբ Աստուած յԱստուծոյ։ 3 Եւ սուրբ է գործն, որ ասացեր, առանց բաժանելոյ, ոչինչ աւելի ետուր քան զմարգարէի, զի սուրբ էին գործք սրբոցն եւ յԱստուծոյ ոչ բաժանեցան. արդ զայս ուսուցանէ Գրիգոր Աստուածաբանն, թէ Աստուած ընդ Աստուածս միաւորեալ եւ ծանուցեալ։ 4 Եւ դարձեալ՝ Թէ ոչ բնութեամբ միաւորելով ի մարմնին աստուածային, ապա բազում են աստուածային մարմինք եւ կոչեցեալք աստուածք. եւ եթէ առանձնաւորութիւն անհամեմատ է՝ երկու ուրեմն անձինք են, զի առանձնաւորութիւն անձանց է։ 5 Առանձնաւորութիւն միայն անձին ոչ է համեմատութիւն առ ինքն, այլ՝ առ այլ առաւել քան զնուազն, կամ նուազ քան զառաւել, կամ հաւասար։1 [ԺԱ.] Հարց. Յակոբիկք ասեն, թէ Քրիստոս մի բնութիւն է յերկուց բնութեանց։    2 -Պատ. Ոչ եթէ Յակոբիկք ասացին միայն, [այլ] եւ սուրբ հարքն։ 3 Արդ թէ մի [ի] սրբոյ կուսէն անուանի ծնեալն, եւ ինքն է որով ամենայնն մի բնութիւն է, վասն զի եւ դէմ մի։1 [ԺԲ.] Հարց. Եթէ մի բնութիւն ոչ այլ ինչ քան զերկու բնութիւնս. զի իր որ յիրէ է՝ այլ է, քան որ ինքն ի նմանէ է հարկաւորաբար։    2 -Պատ. Մի բնութիւն ոչ այլ ինչ է, բայց յերկուց միացեալն, բառնալով թուոյն, նոյն յորոց միացաւն, անշփոթ եւ անորոշաբար։ 3 Եւ զի ասացեր, թէ Իր որ յիրէ է նոյն է որ ինքն ի նմանէ հարկաւորաբար, եւ ես քեզ ասեմ՝ իր որ յիրէ է, նոյն է որ ինքն ի նմանէ է հարկաւորաբար ըստ բնութեանն եւ պատահման։ 4 Սողոմոն ի Դաւթայ ծնեալն նոյն է ըստ բնութեանն եւ սահմանի, եւ մարդ՝ ի հոգւոյ եւ ի մարմնոյ գոյացեալ՝ ոչ այլ ինչ է քան զհոգի եւ զմարմին, բառնալով թուոյն։ 5 Եւ եթէ ոչ բառնաս զթիւն՝ երեք բնութիւնք են քո Քրիստոսին, զի հարկաւորին ոչ է կարելի ինչ, այլ ամենայն ի հարկէ շարժեալ նոյնաւրինակ ունել զշարժումն։1 [ԺԳ.] Հարց. Միաւորութիւն հաստիչ է էութեանցն եթէ խափանիչ. թէ խափանիչ է, ապա Քրիստոս ոչ Աստուած է եւ ոչ մարդ, եւ եթէ հաստիչ է, ապա Քրիստոսի երկու բնութիւնք են։    2 -Պատ. Միաւորութիւն ոչ հաստիչ է եւ ոչ բարձաւղ, այլ ժողով ի մի, զոր աւրինակ սահմանական, զի զբազում բնութիւնս ի մի առնէ, եւ բաժանականն՝ յայլ եւ յայլս բաժանէ. եւ զայս ի սահմանէ մարդոյ ծանիցես։ 3 Եւ դարձեալ՝ միտ դիր, միաւորութիւնն իբր կարէ հաստատել զէութիւն կամ զբնութիւնն, զի միաւորութիւնն պատահումն է եւ էութիւնքն գոյացութիւնք, եւ գոյացութիւնք են բարձաւղ եւ հաստիչ պատահմանց, եւ միաւորութիւնն ժողովէ միայն։ 4 Արդ՝ ես քեզ հարցանեմ. Միաւորութ[իւ]նն թէ հաստիչ էութեանց եւ բնութեանց է, որպէս յաւժարիս եւ կարծես, [արդ] եթէ բնութեանցն միայն հաստիչ է, ապա բարձաւղ է անձանցն, եթէ բարձաւղ է անձանցն, ապա գտանի Քրիստոսն քո առանց անձին. եւ եթէ հաստիչ է անձանցն, ապա Քրիստոսի երկու անձինք են, որպէս նախաւրինակին քո Նստորի Քրիստոսին. զի չկարես ասել, թէ Բանն Աստուած մարմին առանց անձին էառ, զի այդ հերձուած Ապողինարի է։ 5 Եւ եթէ մի անձն խոստովանիս աստուածային եւ մարդկային, ապա նոյնաւրինակ մի բնութիւն միաւորութեամբ Տեառն մերոյ Յիսուսի Քրիստոսի։1 [ԺԴ.] Հարց. Քրիստոս Աստուած է եւ մարդ. եթէ Աստուած ասեմ եւ մարդ՝ անուանքն զինչ նշանակեն, բնութիւն թէ անձն. թէ անձն է, ապա Քրիստոսի երկու անձն է եւ եղեր դու Նստոր. ապա եթէ զբնութիւնն նշանակեն, ապա Քրիստոսի երկու բնութիւնք են։    2 -Պատ. Քրիստոս Աստուած է եւ մարդ, հոգի է եւ մարմին։ 3 Եւ շաղկապն ոչ բնութիւն ցուցանէ, ըստ այլ բառից կապ ի միմեանց զատանելով, որպէս Աստուած՝ անսկիզբն եւ անժամանակ, եւ աստ ոչ երկու բնութիւն ցուցանեն Աստուծոյ. եւ ասացեր թէ անուանքն զինչ նշանակեն՝ բնութիւն թէ անձն. ոչ բնութիւն առանց անձին նշանակէ եւ ոչ անձն առանց բնութեան. եթէ բարձեալ զմիաւորութիւնն խնդրես զնշանակսն՝ այլ բնութիւն անձամբ. աղէ ասա[ս]ցեն կամ ցուց[ց]են մեզ բնութիւն առանց [անձ]ին, զի բնութեան զհետ երթայ անձն։ 4 Արդ՝ եթէ զբնութիւնն նշանակեն անուանքն, ապա բարձեալ են աստուածային մարդկային անձինքն. զայդ եւ ոչ Հրեայք։ 5 Զի թէ ամենայն մարդ զմի բնութիւն ունի եւ զայլ եւ այլ անձն, այլ զհասարակն ամենայն ոք առ ինքն կատարելապէս զհասարակն ունի։ 6 Բայց առաքեալն սուրբ զբաժինս ոչ ուրեք յիշեաց, այլ միաւորութեամբ աստուածութեանն եւ մարդկութեանն ասէ՝ Յիսուս Քրիստոս երեկ եւ այսաւր նոյն եւ յաւիտեանս. եւ դարձեալ՝ Յորոց եւ Քրիստոս ըստ մարմնոյ, որ է ի վերայ ամենեցուն Աստուած աւրհնեալ յաւիտեանս, ամէն. զի ի միաւորութեանն ոչ մնան բաժանելով սահմանք իւրաքանչիւր եւ նշանակք, որպէս սահմանէ երանելին Իգնատիոս վկայն սուրբ՝ Միաւորութեամբ ի մի բնութիւն։1 [ԺԵ.] Հարց. Յորժամ ի միաւորութիւն եկին՝ եղեն որ ոչն էին, թէ՝ որ էինն. եւ թէ որ էինն եղեն՝ ապա Քրիստոսի երկու բնութիւնք են։    2 -Պատ. Եղեն որ էինն, եւ ոչ է երկու բնութիւնք. թէ երկու բնութիւն է զատեալ սահմանաւն՝ ապա լինելն ինչ է. ոչ կայ այդր Աստուծոյ լինել մարդ։ 3 Եւ ուր տանիս զԱստուածաբանի ասելն ի Զատկի Ճառին, թէ Որ էրն լինի եւ ստացիչն ստացանի, եւ անտանելին տարեալ լինի։ 4 Բանս մեր ի ձայնէ եւ յաւդոյ հաստատեալ է. եւ որ էրն լինի ոչ այլ ինչ քան զնոյն եւ ոչ երկու բնու[թիւն]. Զերկրորդ բանէ ասեմ եւ ոչ զառաջնոյ. այլ մի բնութիւն Բան[ին մարմնացելո]յ։ 5 Նոյն աւրինակ է եւ Տեառն մերոյ։1 [ԺԶ.] Հարց. Այս բնութիւնս՝ որ հաւա[տաս լինել] Քրիստոսի, երկու է թէ այլ քան զերկուս։    2 -Պատ. Յերկուց միացեալ եւ ոչ այլ քան զերկուց միացեալն։1  [ԺԷ.] Հարց. Քրիստոս բնութիւն յաւդական է թէ ոչ. թէ յաւդական է՝ բոլորովիմբ սոսկ է նորա բնութիւն արտաքոյ յայսմ, եթէ ոչ է՝ ապա Քրիստոս ոչ է յԵրրորդութենէն, զի Երրորդութիւնն ծանուցեալ է պարզ. եւ եթէ այլ բնութիւն է նորա քան զյաւդականն, ապա Քրիստոսի երկու բնութիւն է՝ մի յաւդական եւ մի պարզ։    2 -Պատ. Քրիստոս ոչ է բնութիւն, այլ գոյացութիւն, եւ անունդ Քրիստոսի ոչ ունի սահմանական զաւրութիւն, եւ զայս Կիւրեղ Աղեկսանդրացի ուսուցանէ. ի Պարապմանցն ասէ. Քրիստոսդ անուն ոչ սահման է եւ ոչ սահմանի զաւրութիւն. ապա եթէ ասես Քրիստոսի բնութիւնն՝ ապա այսպէս պատասխանեմ. Քրիստոս մարմնով յաւդական է եւ հոգւով մարդ, այնու պարզ եւ աստուածութեամբն եւս առաւել պարզ։ 3 Եւ զորաւրինակ մարդ բանական հոգւով հրեշտակաց համագոյ է եւ անբան շնչովն անասուն կենդանեաց, եւ ոչ երկու բնութիւն ի միաւորութեանն տեսանի, նոյնպէս եւ Քրիստոս մարմնով եւ հոգւով մեզ համագոյ, յաւդականով մարմնով եւ պարզ հոգւով, եւ աստուածութեամբն՝ Հաւր եւ Հոգւոյ պարզ եւ տարած էութեանցն։ 4 Եւ վասն մարդոյն ուսիր ի մարդոյն կազմութեան եւ բնութեան, զի եւ առ անասունս հաղորդին եւ առ հրեշտակս նոյնպէս. եւ Տէրն մեր առ Հայր եւ առ մեզ։ 5 Զոր Պրոկղ ասէ, եթէ ի խաչին բեւեռեալ լինէր եւ աթոռ փառաց ոչ մերկանայր. եւ յայտ է, եթէ Քրիստոս ի խաչին էր մարմնով առ մարդկան եւ աստուածութեամբն ընդ Հաւր յաթոռ փառաց, եւ ընդ մարմնոյն միաւորութեամբ ի խաչին եւ ի գերեզմանի։1 [ԺԸ.] Հարց. Քրիստոս սահմանելի է, թէ անսահմանելի. թէ ասես թէ սահմանելի է եւ անսահմանելի, հարցանեմ թէ որ բնութեամբ սահմանելի է եւ որ բնութեամբ անսահմանելի։    2 -Պատ. Ամենայն նիւթեալքն չորեքկին են, [երկբայ ի խոստովանելոյ] եւ երկբայ յերկբայէ, խոստովանեալ յերկբայէ, խոստովանեալ ի խոստովանելոյ։ 3 Ես բնութեանց չեմ՝ խոստուկ, զի երկբայ ի խոստովանելոյ է։ 4 Դու զիարդ ասես, թէ որով բնութեամբ սահմանելի է, զի միաւորութիւն ոչ լինի ի բնութիւնս երկուս, որպէս ասէ Յոհան Ոսկեբերան. եւ երկբայ յերկբայէ, որպէս Ղեւոն ի Նստորէ։ 5 Յայտնապէս Նստոր երկուս անձն ասաց եւ երկուս բնութիւնս, վասն Աստուծոյ ծննդեանն երկբայ ասացաւ. եւ Ղեւոն երկուս բնութիւնս ասաց, եւ վասն անձանց երկբայ ասացաւ։ 6 Արդ խոստովանեալ ի խոստովանելոյ, որպէս անձանցն միաւորութիւն։ 7 Բայց Քրիստոս սահմանեալ է ի Պաւղոսէ, եւ տեղեաւ եւ բանիւ նոյն սահմանեալ է եւ անսահմանելի եւ աներեւոյթ. եւ ոչ մուծանէ անդ բնութիւն սահմանեալ եւ անսահման։ 8 Ապա եթէ ոչ՝ ի հարկէ դնես Երրորդութեանն երկուս բնութիւնս եւ երկուս կամս. զի եթէ Քրիստոս մի ի Սուրբ Երրորդութենէն է եւ Քրիստոսի երկու բնութիւն է, ապա Երրորդութեանն երկու բնութիւնս է եւ երկուս կամս, ապա պարտ է հաւատալ ի Հայր եւ յՈրդի եւ Ի Հոգին Սուրբ եւ Քրիստոսի յերկրորդ բնութիւնն եւ յերկրորդ կամսն, եւ այսոքիկ սկիզբն են հակառակութեան ի Սուրբ Երրորդութիւնն։1 [ԺԹ.] Հարց. Քրիստոս որով բնութեամբ հաւասար է ընդ մեզ, եւ որով ընդ Հաւր։    2 -Պատ. Ես թէ երկուս բնութիւնս խոստովանէի, ապա երկուս կամս ասէի եւ երկուս կենդանիս, զի զհետ երթայ։ 3 Աղէ ասա, Քրիստոս որով կենդանութեամբ հաւասար է ընդ մեզ եւ որով կենդանութեամբ ընդ Հաւր։ 4 Թէ ասես աստուածային կենդանութեամբն հաւասար է ընդ Հաւր եւ մարդկային կենդանութեամբն հաւասար է մեզ, ապա ուրեմն Քրիստոս երկու կենդանիք են. ապա եթէ ասես թէ շնչակայ կենդանութեամբն հաւասար է Հաւր եւ ընդ մեզ, ապա արարեր զԵրրորդութիւնն շնչակայն կենդանակիր եւ եղեն Աստուած եւ մարդիկ՝ ըստ քո ասելոյդ՝ կենդանի մի ըստ տեսակի կենդանոյ. եւ արդ հայհոյութիւն չար է ի վերայ Աստուծոյ։1 [Ի.] Հարց. Քրիստոս մի բնութիւն է եթէ երկու. թէ մի ասես հարցանեմ՝ թէ հասարակ է, թէ յատուկ. թէ յատուկ է, ապա ուրեմն անձն է. եւ եթէ հասարակ է, ապա ուրեմն գտանի յիւրաքանչիւր անձինս Երրորդութեանն. եւ եթէ հասարակ ասես եւ յատուկ՝ այդմ՝ ոչ է հնար լինել։    2 -Պատ. Գրիգոր Աստուածաբանն ասէ. Ո՜վ նոր խառնմանս, ո՜վ սքանչելի խառնուածոյս. արդ՝ մի բնութիւն է Քրիստոսի յետ միաւորութեանն, եւ յետ աստ ոչ ժամանակի նշան, այլ ձեւ բանից սովորական։ 3 Աստուածութեամբն գտանի յիւրաքանչիւր ումեք Երրորդութեանն հասարակաբար։ 4 Եւ զինչ անտեղի ասել զայս զմարդ մի բնութիւն հոգւովն, հասարակ մարմին զաւրութեանց եւ ի նոսա տեսեալ. զի հոգւոյ սահման է կենդանի, բանական, անմահ, ինքնաշարժ. նոյն է եւ ի հրեշտակի. զի ասացեր՝ թէ յատուկ է ապա անձն է, զիարդ կարէ յատուկ անձն լինել, զի յատուկ պատահումն է եւ անձն գոյացութիւն։    5 Աղէ ասա. անձն մարդկային հասարակ է թէ յատուկ, թէ հասարակ է՝ ապա ուրեմն գտանի յիւրաքանչիւր անձինս Երրորդութեանն, եւ եթէ յատուկ՝ ապա Քրիստոսն ոք ոչ է յԵրրորդութենէն, զի ունի բաժանաբար զայն, որ Երրորդութիւնն ոչ ունի՝ զանձն մարդոյ յատուկ։ 6 Զարմանալի է նոր վարդապետութիւնդ, զանձանցն միաւորութիւն անճառելի է եւ հաւատովքս խոստովանի [ի] Քրիստոս եւ զբնութեանցն միաւորութիւն ոչ անճառելի, այլ ճառելի եւ քո մտացդ հասանելի։ 7 Թէ անձանց հնար էր մի անձն լինել, բնութեանցն զինչ անհնարութիւն էր մի բնութիւն լինել։1 [ԻԱ.] Հարց. Ի միանալ բնութեանցն բարձան տարբերութիւնքն եթէ ոչ։    2 -Պատասխ. Ոչ բարձան տարբերութիւնքն, քանզի տարբերութեանցն մնալն ոչ խափանումն միաւորութեանցն, զի մարդ ի հասարակաց իրէ եւ յիւրոց գոյացուցչաց տարբերութեանցն սահմանելի կենդանի բանաւոր մահկանացու. եւ ոչ հաստատէ զբնութիւնդ, զի տարբերութիւն ոչ է այլ եւ այլ բնութեան նշանակ, զի տեսանեմք ի վերայ միոյ բնութեան, որ ոչ ըստ միաւորութեան է, բազում տարբերս. որպէս ի վերայ հրոյ, զի մարմին անորակ է, վերաբեր, սուր, կիզանող. կիզանելոյն եւ ոչ բնութիւնս աստ այլ եւ այլ մտաբերութիւնքս։1 [ԻԲ.] Հարց. Այս մի բնութիւնս աստուածային թէ մարդկային, թէ աստուածային մարդկային։    2 -Պատ. Մի յերից զմինն խոստ[ով]անիս, զմի բնութիւն աստուածային եւ մարդկային, որպէս ոսկի ընդ հուր զոյգ։1 [ԻԳ.] Հարց. Զինչ էառ ի Մարիամայ, բնութիւն թէ անձն. թէ բնութիւն էառ՝ ապա Քրիստոսի երկու բնութիւնք են, ապա եթէ անձն՝ ապա երկու անձինք են։    2 -Պատ. Աստուած ի կուսէն մարմին էառ անձնաւոր, եւ զոր աւրինակ ոչ յաւելաւ ի Սուրբ Երրորդութիւնն անձն մարդկային, եւ ոչ բնութիւն յաւելաւ ի Սուրբ Երրորդութիւնն։ 3 Եւ եթէ երկու բնութիւնք են Քրիստոսի՝ ապա երկու անձինք են, զի ճշմարտութեամբ անձն մարդկային ունէր, որով զգայր չարչարանացն։1 [ԻԴ.] Հարց. Որ բնութեամբ աճէր, աստուածային թէ մարդկային։    2 -Պատ. Եւ ես քեզ հարցանեմ. որով անձամբ զգայր չարչարանաց որ հոգայրն եւ տխրէրն, զի որք զբանական հոգին ոչ ունին՝ ոչ գիտեն տխրել եւ հոգալ, այլ իբրեւ զոչխար ի սպանումն ածեալ լինին. եւ եթէ աստուածային անձամբ՝ զայդ Ապողինարոսք ժպրհեցան ասել. եւ եթէ մարդկային անձամբն՝ ապա Քրիստոսին երկու անձինք են, եւ գտանիս Նստոր։ 3 Արդ Աստուած բանն աճեաց իւրով մարմնովն եւ տրտմեցաւ իւրով հոգւովն եւ անտրտում է իւրով աստուածութեամբն. եւ ոչ են երեք, զոր աւրինակ ծնաւ ի Հաւրէ եւ ծնաւ ի մաւրէ եւ ոչ է երկածին, այլ միածին։    ԵՐԱՆԵԼՒՈՅՆ ՊԵՏՐՈՍԻ ՍԻՒՆԵԱՑ ԵՊԻՍԿՈՊՈՍԻ ՅԱՂԱԳՍ ՀԱՒԱՏՈՅ        1 Երկնահրաշ եւ աստուածարեալ ժողովն որ ի Նիկիայ եղեալ վասն Արիոսի ի Կոստանդիանոսէ թագաւորէ։ 2 Զի աղեքսանդրացին այն արարած զՈրդին Աստուծոյ դաւանէր, վասն որոյ ժողով եղեալ ազդմամբ Սուրբ Հոգւոյն, տարամերժեալ պարաբարձումն լինէր նմա։ 3 Եւ լուսաւորէին զեկեղեցի աստուածասահման կանոնաւ՝ որ յԵրուսաղէմ եպիսկոպոս Մակարիոս, ի Հռովմ Յուլիոս, յԱղեքսանդրի Աղեքսանդրոս, յԱնտիոք Եւստաթիոս, ի Կոստանդինուպաւլիս Աղեքսանդրոս, ի Հայս սուրբն Գրիգոր։    4 Իսկ Կոստանդինուպաւլսի ժողովն վասն Մակեդովնի հոգեմարտին եղեւ, որ հայհոյէր զՀոգին Սուրբ եւ ոչ Հաւր եւ Որդւոյ յէութենէ ասէր, այլ որպէս արբանեակ եւ սպասաւոր հրամանաց Հաւր, որպէս զմի ոք ի հրեշտակաց։ 5 Յաղագս որոյ ժողովեալ ի Կոստանդնուպաւլիս պատրիարգք թուով հարիւր եւ յիսուն պարաբարձումն առնեն նմա եւ հոգեմարտ անուանեն։ 6 Եւ էր յԵրուսաղէմ եպիսկոպոս Կիւրեղ, ի Հռոմ Դասաղիոս, յԱղեքսանդր Տիմոթէոս, յԱնտիոք Մեղիտոս, ի Կոստանդինուպաւլիս Նեքտառիոս, ի Հայս սուրբն Ներսէս։    7 Ապա յաւուրս փոքր Թէովդոսի այլ ոմն երեւեալ թունաւոր աւձապատիր վիշապագլուխ Նեստոր անուն, որ տարական[ոն] թղթով աղանդէր զաշխարհս։ 8 Զի էր հայրապետ Կոստանդնուպաւղսի եւ զՍամոստացւոյն Պաւղոսի զհայհոյութիւնն հաստատէր՝ շարայարմարութիւն զերկուց բնութեանցն պատկանելով ի տնաւրէնութիւն Բանին Աստուծոյ։ 9 Վասն որոյ պատճառի ժողովեալ արքեպիսկոպոսք երկերիւր ի հռչակեալն յԵփեսոս անտարրական սրովն հատանէին տարամերժելով ի տարաբնակ կոյս կղզեաց։ 10 Եւ էր յԵրուսաղէմ եպիսկոպոս Յոբնաղ, ի Հռովմ Կղեստիանոս, յԱղեքսանդր Կիւրեղ, յԱնտիոք Յովհաննէս, ի Կոստանդինուպաւլիս Նեստոր հայհոյիչ, ի Հայս մեծն Սահակ։ 11 Ապա յետ ելիցն երանելւոյն Կիւրղի Աղեքսանդրացւոյ, որ հեղինակ սիւնհոդոսին էր յԵփեսոս, բորբոքէր նոյն աղանդ ի Փղաբիանոսէ եւ ի Թեոդորիտէ։ 12 Եւ ոմն Եւտիքէս հայհոյիչ ընդդիմադրէր հակառակ Փղաբիանոսի. զի նոքա սոսկ մարդ ասացին զՔրիստոս, եւ Եւտիքէս համագոյ գոլ զմարմինն սուրբ ի Կուսէն ասէր։ 13 Ապա եղեալ երկրորդ ժողով յԵփեսոս ի նոյն թագաւորէն Թէովդոսէ, նզովեցին զՓղաբիանոս եւ զԵւտիքէս։ 14 Իսկ Եւտիքէս զղջացեալ ըստ ժամանակին խոստովանէր զյանցանս իւր, դաւանէր զղիւբաղոնն՝ տայր ժողովրդեանն եւ լինէր առ ժամն ընդունելի։ 15 Եւ Փղաբիանոս եւ համախոհք իւր լուծեալք լինէին ի հայրապետական պատուոյն ի Դիոսկորոսէ հեղինակէ ժողովոյն։ 16 Եւ էր յԵրուսաղէմ եպիսկոպոս Յոբնաղ, ի Հռովմ Ղեւոն, յԱղեքսանդր Դէոսկորոս, ի Կոստանդինուպաւլիս Փղաբիանոս, ի Հայս մեծն Սահակ։    17 Իսկ յետ փոխելոյն բարեպաշտ թագաւորին Թէոդոսի՝ Մարկիանոս թագաւորէ։ 18 Եւ վրէժխնդիր եղեւ լուծմանն Նեստորի, եւ ետ հրաման ինքնիշխան կամաւ. յաւետամբոխ սիւնհոդոս հանդիսանան ի Քաղկեդոն վեց հարիւր երեսուն եւ վեց եպիսկոպոս։ 19 Որ եւ բազումք ի նոցանէ էին յԵփեսոս ի յառաջնում եւ յերկրորդում ժողովոյն որ ոչ կամաւ եկին ի Քաղկեդոն, զի զոր քակեցին դարձեալ շինիցեն։ 20 Քանզի ահ սպառնալեաց ի թագաւորէն հասեալ պակեան ժողովն։ 21 Զի նախ առաջին զերանելին Դէոսկորոս աքարտէին Եւտիքէ անուամբն եւ լուծեալ զնա յաքսորս ի Կիզիկոն. ապա եւ զՏիմոթէոս եւ զբազումս զայլս։ 22 Եւ էր յԵրուսաղէմ եպիսկոպոս Յոբնաղ, ի Հռովմ Ղեւովն, յԱղեքսանդր Դէոսկորոս, ի Հայս Սուրբն Սահակ։ՊԵՏՐՈՍ ՍԻՒՆԵԱՑ ԵՊԻՍԿՈՊՈՍ1 ԱՍԷ        1 Ծնանիւր Էմանուէլն մարդացեալ՝ յիմանալի բովս զմարդկութիւնն յաստուածութեանն հրացուցեալ. քանզի Աստուած է եւ ամենայն ինչ հետեւի սմա. թէպէտ ամպ եւ մէգ շուրջ զնովաւ, այլ ինքն լոյս է. թէպէտ եւ ի բաժակ մահու խոնարհի, այլ ինքն անմահ է եւ անապական։    2 ՆՈՐԻՆ։ Ի սուրբ եւ յանարատ կուսէն միացոյց իւր մարմին եւ արար երկնաւոր հաց, վասն իւր ի յերկնուստ իջիցն, եւ կոչեաց կերակուր եւ ըմպելի եւ կեցուցիչ ճաշակաւղաց զնա։3 Եւ դարձեալ Պետրոս ի ծննդեան Ճառին ասէ.    4 Որպէս ի սկզբանն Բանն արտաքս եկեալ ի ծոցոյ Հաւր անբաժանաբար ասէր՝ Եղիցի լոյս, եւ մի ըստ միոջէ զվեցերեակն յանկէր աւուրց սքանչելագործութիւն, զոր ի ձեռն տարաւրէնութեան ապականեալ կորոյս նախահայրն, վասն որոյ անտանելի բերելով Որդւոյն քան զմարդասիրութիւնն՝ անապականաբար մարմնացաւ ի սրբոյ կուսէն։    5 ՆՈՐԻՆ։ Հին աւրէնքն եւ նոր բանն առժամայն աւրինակն մշտնջենաւոր շնորհի անապական Տէր։6 Պետրոսի Հայոց Քերթողի։    7 Քանզի Աստուած է, որպէս եւ կամի առնէ. թէպէտ եւ խոնարհի [ի] բաժակ մահու՝ անմահ էր, թէպէտ եւ չարչարի, այլ լուծիչ է չարչարանացն։8 Նորին յետ սակաւուց։    9 Արդ այս ամենայն աստուածախառն գործ է եւ ոչ մարդոյ լոկոյ, զի ծնաւ ի կուսէ Աստուած թանձրացեալ բնութեամբ մարդոյ՝ խառնեալ ընդ Աստուծոյ անքակտելի խառնումն։    ՊԵՏՐՈՍԻ ՍԻՒՆԵԱՑ ԵՊԻՍԿՈՊՈՍԻ ԱՌ ՍՈՒՐԲՆ ՅԻԶՏԻԲՈՒԶՏԻ ՅՈՐԺԱՄ Ի ՀԱՆԴԻ ԷՐ Ի ԴՎԻՆ        1 Անհետազաւտ ելեալ ծովու նաւաստի, ի խորոց ի վեր բերեալ մարգարիտ, մշակութեան Հաւր հասկ, Բանին Որդւոյ առ, էակից Սուրբ Հոգւոյն ծնունդ, ըստ պաւղոսեան ձայնին աւգնել ի յաշխարհի, երկնաւոր կոչմանն բաժանորդ, մանաւանդ թէ ըմբռնեալ իսկ ի վկայ չարչարանացն Քրիստոսի, տէր Յիզտիբուզիտ։    2 Պետրոս կրտսեր ամենայն եպիսկոպոսաց խոնարհեալ ի հեռուստ հպաւորաբար առ ոտս Տեառն զեկուցանէ ողջոյն։    3 Վատբաստութեան չափով չափեցաք զմեզ, թէպէտ եւ փառաւորեցաւ Քրիստոս ի մարմինս ձեր անարժանք ի մաւտոյ՝ բացուստ ի բաց մեծ միջոցաւ անջատեալք, ընդ աղաւտ զաղաւթից ձերոց նշմարեմք նշոյլս, առ ձեզ զաւրացեալ պարծանք եւ զմեզ յաղթահարէ ակնակորութիւն։    4 Արդ, որք առաջադէմսդ նկտիք, քաջ նահատակք եւ զրահազգեստք, վահանաւորք պատենազէն սաղաւարտեալք, ի նիզակախուռն գումարութեանդ, յորում յաղթութեան ձերում կանգնի նշան տէրունի, յիշեսջիք եւ զմեզ զմերքս, եւ զապա[յ]զէնս, եւ զընդ ամենայն ախտիւ անկեալ, փրկել ի գերութենէն թշնամւոյն, եւ ազատել ի ծառայութենէ ախտից ի վերայ յարուցելոց։ 5 Որպէս կա[յ]ցես գրով գիտել տա[ն]ջիր։ 