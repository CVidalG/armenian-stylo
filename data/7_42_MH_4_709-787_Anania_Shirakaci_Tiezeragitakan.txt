Անանիա Շիրակացի
[ՏԻԵԶԵՐԱԳԻՏԱԿԱՆ ԱՇԽԱՏՈՒԹԻՒՆՆԵՐ]ՑԱՆԿ ԳԼԽՈՑ ԳՐՈՅՍ ԱՆԱՆԻԱՅԻ ՇԻՐԱԿՈՒՆՒՈՅ ՀԱՄԱՐՈՂԻ    1 Ա. Առ խոստացեալսն։    2 Բ. Յաղագս երկնի։    3 Գ. Յաղագս երկրի։    4 Դ. Յաղագս ծովու։    5 Ե. Յաղագս երկնային զարդուց։    6 Զ. Յաղագս որ ի մէջ երկնի եւ երկրի են շարժմունք եւ տեսութիւնք։    7 Է. Յաղագս կաթին ծրոյ։    8 Ը. Յաղագս հիւսիսային աստեղացդ։    9 Թ. Յաղագս լուսնի։    10 Ժ. Յաղագս արեգական։    11 ԺԱ. Պատճառ Շ.եակ աղիւսակի եբրայեցոցն։    12 ԺԲ. Բուն շրջագայ ՇԼԲ. ամաց։    13 ԺԳ. Զինչ (է) ժամանակ եւ կամ զինչ (է) հոլով ժամանակաց։    14 ԺԴ. Զինչ է ողոմպիադ։    15 ԺԵ. Զինչ է ընդիքտիոնն։    16 ԺԶ. Զինչ է Բեսեքիստոն։    17 ԺԷ. Զինչ է յոբելեանն։    18 ԺԸ. Զինչ է թուականն։    19 ԺԹ. Զինչ է նահանջն։    20 Ի. Զինչ է նահանջից նահանջն։    21 ԻԱ. Զինչ է Թ. եւ Ժ.երեակ։    22 ԻԲ. Զինչ է ԻԸ.եակք։    23 ԻԳ. Զինչ է բռըմաղ։    24 ԻԴ. Զինչ է կաղանդ եւ կաղանդիկոս։    25 ԻԵ. Զինչ է նոնոսն։    26 ԻԶ. Զինչ է իդոսն։    27 ԻԷ. Զինչ է հնգեակն։    28 ԻԸ. Զինչ է վեցեակ։    29 ԻԹ. Զինչ է վերադիր։    30 Լ Զինչ է Է.երեակն։    31 ԼԱ. Զինչ է միջոցն։    32 ԼԲ. Զինչ է լրումն զատկի։    33 ԼԳ. Զինչ (է)՝ որ Ե. թիւ ժամ կատարեմք։    34 ԼԴ. Զինչ է՝ որ զԿ. թիւն աւր կատարեմք։    35 ԼԵ. Զինչ է որ Դ. կրկնեմք զքանիս լուսնին՝ յորժամ գիշերի զորչափ գնալն կամիցիմք գիտել։    36 ԼԶ. Զինչ է՝ որ ԲԺ.անապատկեմք՝ յորժամ ի կենդանատեսակսն զյորումս կամիցեմք գիտել։    37 ԼԷ. Զինչ է՝ որ զեկամուտն ի նահանջէն յաւելիսն ասեն եբրայեցւոց եւ այլոցÉ։    38 ԼԸ. Զինչ է՝ որ ԺԲ. ամիս է տարին։    39 ԼԹ. Զինչ է որ ՅԿԵ. աւր է։    40 Խ. Զինչ է տարին եւ ամն։    41 ԽԱ. Զինչ է տումար։    42 ԽԲ. Զինչ է ամիսն։    43 ԽԳ. Զինչ է կրկնակ ամսոցն։    44 ԽԴ. Զինչ է կիսակ։    45 ԽԵ. Զինչ է շրջանն։    46 ԽԶ. Զինչ է՝ որ երթամք ԻԸ.ԻԸ.՝ յորժամ Է.երեակ առնեմք։    47 ԽԷ. Զինչ է գնալն ԻԸ.ԻԸ.ն եւ զԴ. մասն ի վերայ բերել։    48 ԽԸ. Զինչ է՝ որ երթամք ԺԹ.ԺԹ. յորժամ վերադիր առնեմք հռոմի։    49 ԽԹ. Զինչ է՝ որ ի Ժ.երորդ կանոնին թիւ մի յաւելու։    50 Ծ. Զինչ է բազմապատկեալն յաւելուլ։    51 ԾԱ. Զինչ է ըստ նահանջիցն պակասեցոյ։    52 ԾԲ. Զինչ է ըստ ԹԺ.երեկաց յաւել։    53 ԾԳ. Զինչ է Ը. հանապազորդ երթն։    54 ԾԴ. Զինչ է երթն Լ.Լ.։    55 ԾԵ. Զինչ է Գ. ի վերայ բեր կամ Դ. ի բաց երթ։    56 ԾԶ. Զինչ է՝ որ աւրն ԻԴ. ժամ է։    57 ԾԷ. Զինչ է՝ որ ժամն Լ. մասն է։    58 ԾԸ. Զինչ է՝ որ թաւալմամբ գնայ արեգակն։    59 ԾԹ. Որպէս գիտացին թէ թաւալի արեգակն։    60 Կ. Զինչ է՝ որ Շ. ասպարէզ է Ա. առաջխաղացումն արեգական։    61 ԿԱ. Զինչ է՝ թէ մինչ Ա. թաւալի արեգակն՝ մէկ մասն անցանէ յաւրէն եւ մինչ Լ. թաւալի՝ ժամ մի։    62 ԿԲ. Զինչ է՝ որ ի գիշերի ընդ երկրաւ դառնայ արեգակն։    63 ԿԳ. Զինչ է՝ որ ամսամտին ասէ՝ կալ թիւ մի։    64 ԿԴ. Զինչ է կալ հանապազ Լ.։    65 ԿԵ. Զինչ է՝ որ ասէ կալ հանապազ ԽԵ.։    66 ԿԶ. Զինչ է՝ կալ ԺԳ. եւ զնահանջն։    67 ԿԷ. Զինչ է՝ որ յայտնութեան ոչ ասէ արկանել ի վերայ, այլ ասէ՝ կալ զնահանջն եւ տուր մեհեկի։    68 ԿԸ. Զինչ է որ ասէ՝ կալ Լ. զվերադիրն երթ առանց կիսակի։    69 ԿԹ. Զինչ է կալ ԽԶ.։    70 Հ. Զինչ է որ ասէ՝ թէ քան զհասարակածն աւելի է ի նոյն ամսեան է լրումն եւ թէ պակասէ՝ յառաջին ամիսն ելանէ։    71 ՀԱ. Զինչ է թուական հռոմայեցոց։    72 ՀԲ. Զինչ է՝ կալ մինչեւ յԼԴ. ամն Յուստիանոսի կայսեր եւ ցԻԴ. Խոսրովու պարսից։    73 ՀԳ. Զինչ է տեսանել զնահանջ կամ ԺԹ.երեակ։    74 ՀԴ. Զինչ է ած ի վերայ ԹԺ.երեկին։    75 ՀԵ. Զինչ է երթ ըստ նահանջիցն Ա. եւ թող։    76 ՀԶ. Զինչ է ԺԷ.ն ապրիլի եւ կամ ԻԵ.ն մարտի. ոչ նահանջ՝ եւ ոչ բազմապատիկ։    77 ՀԷ. Զինչ է՝ որ ի մարտի եւ յապրիլի լինի ԺԳ.աներորդն զատկաց։    78 ՀԸ. Զինչ է՝ որ ի փետրուարի վերջին աւուրն անկանի աւրն նահանջի։    79 ՀԹ. Զինչ (է) Ա. թիւ որ յաւելու յԷ.երեակն։    80 Ձ. Զինչ է րոպէն։    81 ՁԱ. Զինչ է Ե.երորդ աւուրն աւելեաց։    82 ՁԲ. Զինչ է՝ որ ի մարտի Ի. է հասարակածն միշտ։    83 ՁԳ. Զինչ է լոյսն գերազանց։    84 ՁԴ. Պատմութիւն յաղագս զերազս գիտելոյ սաղմոսիւք՝ եւ մեկնելոյ։           ԱՆԱՆԻԱՅԻ ՇԻՐԱԿՈՒՆՈՅ ԱՌ ԽՈՍՏԱՑԵԱԼՍՆ ([ընդարձակ խմբագրութիւն])   1 Ա. ԱՌ ԽՈՍՏԱՑԵԱԼՍՆ    2 Զխոստացեալսն մեր հատուսցուք զբան՝ յարտաքնոցն առեալ զառարկութիւն. որպէս զի յետոյ յեկեղեցականն ելեալ մեր՝ գեղեցիկ հետեւեսցի շարադասեալ ընդունակք։ 3 Զի եւ աւրինակն այսպէս եւ ճշմարտութիւն կարգաւորեցաւ։ 4 Արդ՝ ես կամիմ ուսանիլ յարտաքնոցն յայնցանէ, ուստի Պաւղոս ինձ հրամայէ. եւ զանց առնել զհեթանոսական խելագարութեամբն՝ բանդագուշեալ իմաստնոցն ճառիւք, որք զԱստուած ոչ կամեցան ճանաչել. եւ պատճառս լինելութեան զհիւղէ ասացին եւ նիւթ գոյիցս եղելոց։ 5 Զորոց ոչն երկրորդեսցուք ճշդիւ, եւ ոչ ընդդիմադրեսցուք իբր արդարեւ զարհուրելիս։ 6 Բաւական է նոցա կշտամբութիւնն՝ որ ի Սրբոց Հարցն։ 7 Բայց հաւանիմ յիսկզբանն փոքր ինչ յիշատակել եւ զանաստուածիցն բարբաջանս՝ եւ ի նոյն լքանել եւ այս՝ զի քաջալաւութիւն վեհագունիցն առաւել գեղեցկապէս երեւեսցի։ 8 Եւ եթէ յայլում ուրեք վայրի յիշեսցուք զառ ի նոցանէն ճառեալ բան ինչ դուզնաքեայ, նոյն պատճառ է վասն ճոխացուցանելոյ զլաւացն՝ վատթարացն յիշատակաւ։ 9 Այլ ինձ ասելի է յարտաքնոցն բարեաց վկայութեանց, ըստ սրբոյն Պաւղոսի ճառել յաստուածածան իմաստնոցն՝ որք զմի աստուածութիւնն խոստովանեցին՝ անեղ եւ ամենակատար, պատճառ ամենայն եղելոց՝ երեւելեաց, եւ իմանալեաց։ 10 Ոմանք ասացին թէեւ Սրբոյ Երրորդութեան իմացան նոքա զխորհուրդս. զոր եւ երանելի աստուածաբանն Գրիգոր յիշէ ասելով, թէ յորժամ յաղագս առաջնոյ եւ եւս երրորդի պատճառին իմաստասիրէրն՝ զայս ոմանք կարծեցին Սրբոյ Երրորդութեանն լինել խորհուրդ։ 11 Բայց ես ոչ հաւանիմ, քանզի աստուածային առաքեալն ասէ. Զխորհուրդն որ ծածկեալ էր յամենայն յաւիտեանցն՝ որ այժմ յայտնեցաւ։ 12 Եւ ինքն փրկիչն ասէ. Գոհանամ զքէն, Հայր, տէր երկնի եւ երկրի, զի ծածկեցեր զայս յիմաստնոց եւ ի գիտնոց։ 13 Իսկ մարգարէիցն բանք որ ինչ յաղագս Սրբոյ Երրորդութեան են Աստուածային հոգւոյն ազդումն։ 14 Բայց մարդկայինն իմաստութիւն այնմ մեծութեան ոչ եղեւ հասու։ 15 Բայց զմինն ճշմարտապէս ծանեան զԱստուած. եւ փառաւորեցին բանիւ եւ գործով։ 16 Բանիւ խոստովանել գովելով զարարիչն ամենայնի, եւ գործով մաքուր լինել յախտից եւ յամենայն ցանկութեանց եւ ի զբաղմանց աշխարհականաց ազատեալ առանց ամուսնութեան միանձունք զմիայնաւորութեան կալեալ զվարս. որք զորովայնս դաստիարակեցին պարկեշտութեամբ։ 17 Քանզի ոչ միս եւ ոչ ձուկն ուտէին՝ եւ ասէին. մի արասցուք զորովայնս մեր գերեզման այլոց կենդանեաց. այլ միայն բանջարաւ եւ պտղով ծառոց կերակրէին. նոքա միշտ զհետ բարեաց գործոց երթային. պարապէին զանազան իմաստից քննել եւ ճառել։ 18 Յորոց եւ մեր առեալ նիւթ ի մերումս շարադրեսցուք բանի, սկսեալ յերկնէ եւ եկեալ յերկիր։ 19 Եւ դարձեալ անդրէն ի յերկին համբարձեալ՝ խորհրդով զարդուն հրճուեցայց յառաջ խաղացուցեալ զբանս՝ ճառ զճառից ելեւել արարից։1 Բ. ՅԱՂԱԳՍ ԵՐԿՆԻ    2 Ճշմարտիւ թուի ինձ եւ ամենեցուն որք են ի տեսական ուսումնասիրութեան, եւ ի քաջ առաջնոցն ասացեալքն բանի ոչ ինչ անճառելի է. եւ մտաց ոչ ինչ անհասանելի է։ 3 Իսկ արդ՝ որովհետեւ ի մտաւորն եկաք բան, հարկաւոր է թէ եւ յանմարմինն ելցուք տեսակ. ապա ուստի արժանն է՝ սկսանելի է։ 4 Իսկ սկսանելին ասի յանսկիզբնէ ումեմնէ. ապա ուրեմն անսկիզբն անասաց եւ անճառելի մտաց, սակայն իմանալեաւն իմանի։ 5 Իսկ որ իմանի՝ ապաքէն մտացն իմանի։ 6 Իսկ միտքն զիարդ կարասցեն հասու լինել անճառելոյն, եթէ ոչ ունիցի յանգութիւն ի նմին իմանալոյն։ 7 Իսկ որ ունին յանգութիւն, բերէ եւ զնորին ճշմարտութիւն։ 8 Արդ՝ եթէ ինքն իմանալին կամեսցի, նորունն յանգակցի մտացն եկեսցէ ի ճառելին։ 9 Ոչ զորպիսութիւնն գիտելով, այլ զէութիւն գոյութեանն իմանալով։ 10 Քանզի որ իմանալին է՝ եւ անեղ է։ 11 Իսկ որ անեղն է՝ նոյն եւ անարար է. իսկ որ անարարն է՝ նոյն եւ անտեղի է. ինքն է տեղի ամենեցուն։ 12 Եւ որ անարարն է, արարիչ է բոլորեցուն։ 13 Ասացաք զնա եւ անեղանելի. ապա յայտ է թէ եղեալքս ի նմանէ սկիզբն առին լինելոյ. իսկ յորմէ սկիզբն առին, նա գեր ի վերոյ մնաց քան զսկսեալս։ 14 Այսպէս փիլիսոփայքն բարիք միաստուածութիւն խոստովանելով հրէաբար ասացին՝ թէ որպիսութիւն նորա ոչ մտաւք նկատի եւ ոչ բանիւ բովանդակի. եւ նա է սկիզբն եւ արարիչ երեւելեաց եւ իմանալեաց։ 15 Եւ եղեալքս ի նմանէ են թուով չորք։ 16 Առաջինն՝ հուր։ 17 Երկրորդն՝ հողմ։ 18 Երրորդն՝ հող։ 19 Չորրորդն՝ ջուր։ 20 Եւ զհոգին փչումն աստուածային ասացին եւ ոչ նիւթական արարած՝ այլ աննիւթ, թէպէտ եւ արարած. եւ գիտելի է նմա միայնոյ՝ որ արար զնա։ 21 Այլ երկինք եւ երկիր եւ որ ի միջոցիս են հաստատութիւնք ամենայն որ ի նոսա, յայս նիւթոց կազմեցան՝ հրամանաւ արարչին. եւ ունին խառնուածս միաբանութեան առ միմեանս հաղորդութեամբ։ 22 Եւ է հրոյ բնութիւն՝ ջերմ եւ ցամաք։ 23 Եւ աւդոյ բնութիւն՝ ջերմ եւ խոնաւ։ 24 Եւ ջրոյ բնութիւն՝ խոնաւ եւ ցուրտ։ 25 Եւ հողոյ բնութիւն՝ ցուրտ եւ ցամաք։ 26 Եւ ի հաղորդելն ընդ միմեանս՝ առնուն եւ ի բնութենէ միմեանց։ 27 Արդ՝ սոցա արարիչն յառաջագոյն նախախնամութեամբն տեղի ոչ պատրաստէր, քանզի մարմին գործէր։ 28 Իսկ մարմնոյ դիրք հաստատութեամբ պիտոյ էին. իսկ հաստատութիւն նախ եւ առաջին՝ որ զտեղին ունիցի. եւ այլ երեքն եւս ըստ նովաւ յարմարեալ պատկանիցին։ 29 Արդ՝ ահա հասաք ի կէտն՝ ոչ ի դուզնաքեայ, այլ ի մեծ եւ ահագին երկինն վերին, որում յոյնք եթերն կարդացին. եւ հելլենացիք հուր թաղկեալ ասացին, զորս եւ բազումք յեկեղեցւոյ հաւանեցան։ 30 Թէպէտ եւ չարաց փիլիսոփայիցն ոչ թուեցաւ հաճոյ. քանզի կէսքն ի նոցանէ երկինս բազումս եւ աշխարհս անհամարս ասացին։ 31 Եւ կէսք ի նոցանէ ի մի տարր երկնի զերկինս ամենայն ձուլեալ ասացին. եւ զնիւթոյն ասացին՝ եթէ է այլ իմն բնութիւն պարզ, աւտար ի չորից բնութեանց, զի ոչ հուր է եւ ոչ աւդ, ոչ հող եւ ոչ ջուր, այլ այլ իմն է ասեն, լուսաւոր եւ խիստ, որպէս զբնութիւն պաղպաղակի. եւ կամ որպէս զվանակնէ, ասեն, եթէ ի ջրոց որ պաղեալ խստանան՝ մեծաւ հաստատուն կցուածով առնու փոփոխումն՝ գալ ի կերպարանս ականց պատուականաց. եւ ասեն՝ եթէ վանակն պայծառ լուսաւորութեամբն եւ պաղպաղակն մաքուր եւ յստակ գեղեցկութեամբն՝ նման են լուսաւորութեան աւդոյ եւ ջրոյ, յորոց առնուն նորա զաւրինակն նիւթոյ հաստատութեան։ 32 Բայց ինձ արդարեւ ծաղու եւ եպերանաց արժանի թուին, որք զանձինս առ իմաստունս ունէին եւ յիմարեցան։ 33 Որք զերկին եւ զերկիր անսկիզբն եւ անկատար ասացին, որպէս ոք զի տեսանիցէ գիր բոլորակ դրոշմեալ յումէ եւ իցէ. եւ վասն զի ոչ էր ինքն ի տեղն, յորժամ հանաւ գիրն բոլորակ. եւ չերեւի թէ ուստի իցէ սկսեալ. եւ կարծիցէ թէ անսկիզբն է։ 34 Բայց պարտ է նկատել մտաւք, եթէ որ եհանն զնա անդէն, արար նմա սկիզբն. եւ նոյն բովանդակեաց զնա կատարմամբ։ 35 Եւ արդ՝ աւելորդ է մեզ վասն նոցա յերկարաբանել, լքեալ թողցուք զխոտեալսն եւ դարձցուք անդրէն ի կէտն ահաւոր, որ է երկինն վերին, որում յոյնք եթերն կարդացին եւ հելլենացիք հուր թաղկեալ ասացին։ 36 Եւ է նա մարմին անչարչարելի, հուր պարզ, ոչ յումեքէ եւ ոչ ոք ի նմանէ, ինքն յինքենէ, ինքն առանձինն մարմին անհատ, անտեղիտալի, անկորանալի, անխորշ, անփոթ, անգոգ, պատ առեալ զամենայնիւ, փակեալ զգոյսս ընդ իւրեւ տարածեցաւ, կալաւ բոլորն բոլորակ երկնից թաղուն սերտութեամբ զտարերս ընդ իւրեաւ. եւ բաւական եղեւ մեծատարած շրջան նորա՝ որ պատեաց զամենայն արտաքուստ, ցուցանել զմեծ ծոց փորուածի նորա բոլորակ գնդաձեւ՝ զոր նոքա կատարեալ ձեւ յաւիտենական կոչեն՝ շրջագայ անդադար երագութեամբ անչափելի եւ անթուելի եւ անտեսանելի. միայն իմանալի. ոչ ամենեցուն՝ այլ միայն որ զիմանալիսն իմանան. ոչ որպէս կամին, այլ որպէս ի գոյացութիւն շրջագայութեան, զոր եւ պրկումն անուանեն։ 37 Եւ ի ներքոյ պրկմանն ըստ նմին ձեւացեալ կայ հաստատութիւնդ՝ զոր կոչեմք երկին, եւ ասեն զդմանէ թէ ջուր է եւ աւդ։ 38 Ոչ պաղեալ եւ ոչ թանձրութեամբ խստացեալ։ 39 Այլ ջուր է ճշմարիտ լոյծ բնութեամբ՝ որպէս զաստիս. եւ աւդոյն փչեալ ուռուցեալ գոգեաց որպէս պղպջակք որ փչեալ բոլորին աւդով եւ ի խոնաւութենէ անձրեւաց, եւ առնուն կերպարանս ըստ աւրինակի գմբեթաց. նոյնգունակ եւ հաստատութիւնդ փչեալ աւդով բոլորեալ պատ առեալ զերկրաւ. եւ աւդ թանձր եւ թաղուն, եւ ամենեւին բնութիւն ցուրտ առաւել ի ներքոյ մտեալ ի մէջ նորա շուրջ զերկրաւ պրկեալ ունի։ 40 Եւ ի ներքոյ պրկմանն արգելեալ սաստկութիւն հողմոց վերնոց եւ ներքնոց՝ եւ ի մէջ առեալ փակեաց զմեծ մարմինս զայս զերկիրս։ 41 Քանզի ըստ ձեւոյ բուն երկնին եւ սա բաղկացաւ՝ զկատարեալ ձեւն առեալ եւ սա՝ շրջագայ անդադար ի նմանէ հարկաւորեալ։ 42 Եւ ձեւ բոլոր շրջագային՝ բաժանի յերկուս կիսագունդս, զի իցէ մին ի վերոյ եւ միւսն հայեսցի ի ներքոյ։ 43 Եւ հայեցուածք երկուց կիսագնդիցն հանդիպութեամբ կշիռ ուղիղ ի վերին եւ ի ներքին տրամագիծսն։ 44 Քանզի յորժամ պատ էառ վերին շրջագայութիւնն զմեծ զաշխարհաւս զայս՝ մնաց արտաքոյ եղելոց նիւթոցս եւ ոչ ինչ, եւ ամենայն որ ընդ նովաւ ըստ նորին ձեւոյ բաղկացեալ։ 45 Ոչ միայն երկրորդ երկին զոր կոչեմքդ հաստատութիւն, այլ եւ աւդն թաղուն որ ընդ նովաւ, եւ զարդն որ յաւդն. եւ միանգամայն ամենայն մինչեւ ցներքին անաւսրութիւն աւդոյս։ 46 Եւ եթէ ոք դժուարեսցի՝ եւ կամիցի աւրինակ ցուցական խնդրել, տեսցէ զի լոյծ բնութիւն ջուրց անձեւ է եւ անորակ. եւ եթէ կամիցի ոք զնա ձեւացուցանել ի տեսիլս ինչ՝ այսպէս, եթէ արկանիցես է տիկ նոխազաց՝ զնորին եբեր ձեւ։ 47 Նոյնպէս եւ ըստ նմանութեան բուն երկնի՝ եւ ջուրն եւ աւդն ձեւացան։ 48 Զայսոսիկ արտաքինքն ասացին՝ եւ ես հաւանիմ նոցա. մի՝ վասն շուրջ գալոյն երկնից, զի եւ աստուածային գիրք վկայեն. որպէս Յովբայն ասաց տէր. գիտիցես զշրջանս երկնից։ 49 Եւ դարձեալ մին վասն երկու երկին եղելոյ. որում նոյնպէս աստուածային գիրք վկայեն՝ երկինք երկնից ասելով, որպէս յիսկզբանն յայտնապէս ցուցանէ երկու լինել զոր կոչեն արտաքինքն երկին եւ բուն երկին։ 50 Բայց վասն նիւթոյ հաստատութեանդ միւսոյ երկնիդ ջուր եւ աւդ լինելոյ՝ բազումք յեկեղեցւոյ վկայեն նոցա, որպէս հայաստանեայցս վարդապետ Սուրբն Գրիգորիոս ասէ՝ ջրեղէն հաստատութիւն երկնից։ 51 Եւ երանելին Բասիլիոս ի վեցաւրեայ գրին իւրում ասէ, թէ զվերին վայրս աւդոյն հանդերձ խոնաւութեամբ ջրոյն երկին կոչէ, ըստ այնմ զի ասէ թռչունս երկնից։ 52 Արդ՝ զի ասէ թռչունք երկնից՝ ի յերկրէ լեալք եւ կերակրեալք, եւ ի սմա մեռեալք, զիարդ իցեն թռչունք երկնից։ 53 Եթէ ոչ զվերանալն ի յաւդս կոչէ։ 54 Եւ դարձեալ ասէ նոյն ինքն Բասիլիոս, եթէ յորժամ աւրհնէրն Մովսէս զազգն Յովսեփայ՝ ասէր ի ցաւղոյ երկնից։ 55 Եւ յորժամ դնէր անէծս Իսրայելի՝ ասէր. Արարից ի վերայ քո զերկինս պղնձի։ 56 Եւ զինչ իցեն միտք բանին՝ եթէ ոչ ամենեւին երաշտութիւն։ 57 Զի յաւրինուածոյ պտղոց երկրի պատճառք աւդոյն խոնաւութիւն է՝ որ անուանեցաւն երկինք, որպէս ասէ ի ցաւղոյ երկնից, զխոնաւութիւն ջուրցն յայտ առնէ՝ զոր ունի աւդն վերին, որպէս ցանի զաշխարհաւ ի պարզ ժամանակի։ 58 Զայս ասէ Բասիլիոս։ 59 Բայց զնիւթոյ բուն երկնէ՝ բազումք բազում ինչ ասացին. որք եւ յեկեղեցւոջ ոմանք վկայեն նոցա։ 60 Եւ ոմանք այլ ինչ ասեն հանգոյն Փիլոնի՝ թէ միտք են եւ ոչ նիւթական ինչ։ 61 Եւ վասն երրորդ երկնի արտաքինքն ոչ հաւանին, եւ ոչ բնագիր ինչ մեզ յայտնեաց։ 62 Բայց վասն ի Պաւղոսէ կոչելոյ՝ ես այսպէս հաւանիմ եթէ զերկրէս ասէ, զի ուր Աստուած է՝ նա երկին կոչի։ 63 Եւ Փրկչին մերոյ Քրիստոսի Աստուծոյ ի վերայ երկրի շրջելով՝ երկին ասեմ կոչիլ ի Պաւղոսէ. մանաւանդ զի դրախտն յերկրիս եւ ոչ յերկինս իմանի։1 Գ. ՅԱՂԱԳՍ ԵՐԿՐԻ    2 Զերկիր ոմանք յարտաքնոց բարեաց փիլիսոփայիցն ասացին թէ՝ ձեւացեալ է իբր սկուտեղ։ 3 Եւ ոմանք ասացին իբր զգունդ։ 4 Եւ ոմանք որպէս քուեայ յերկեռեակ դիմի, եւ ի միջոցի երկնի կառուցեալ՝ սաստկութեան հողմոյ ի ներքոյ մտեալ համբարձեալ ունի զերկիր ի վեր. եւ ընդ անգայտութեան ցան եւ ցիր հողոյն երկրի խառնեալ մանրասիկ խոնաւութիւն ջուրց. եւ հողմոյն սաստկութեամբ ի վեր փչելով, եւ երկրիս թանձրահող ծանրութեամբ ի վայր կալով կափչի հողն յիրեարս, եւ ճնշի իբր ի մամուլս՝ մանրասիկ խոնաւութիւն ջուրցն ի վեր կոյս. եւ խտանայ երկրային մարմինս ի ներքոյ ջուրցն՝ եւ լինի սալայատակ հաստատրամ անփապելի եւ անպայթելի. նեցուկ անվթար զբազմութիւն ջուրցն յինքեան ունելով. զոր եւ ծով անուանեմք։ 5 Եւ քանզի երկիրս չորեքկուսի ի միջոցի երկնի կառուցաւ, ոչ թոյլ տայ սմա երկին իւրով երագութեամբն ի ներքին կիսագունդն խոնարհել։ 6 Քանզի երկիր իւրով ծանրութեամբն հակէ ի վայր իջանել՝ եւ հողմն իւրով ուժգնութեամբն ջանայ ի վեր բերել զնա։ 7 Եւ ոչ ծանրութիւն երկրիս թողացուցանէ ի վեր բերել. եւ ոչ ուժգնութիւն հողմոյն թոյլ տայ ի վայր իջանել։ 8 Եւ այնպէս զհասարակակշիռ կէտն կալեալ կայ։ 9 Եւ յերկոցունց հակառակաց միջոցն զտրամագիծն ունի։ 10 Իսկ կայեան սորա ի տրամագիծ անդր զուղղանկիւնսն չորեսին առ միմեանս հայեցուցանէ, եւ ի հայել ուղղանկիւնեացն առ տրամագիծն միջին՝ զամենայն հարթարդակ զուգամասն զլեռնայինն եւ զդաշտայինն եւ զծովայինն յարմարեալ անվնաս պահէ։ 11 Զի որք այսսեն՝ անկասկած առցեն զլինելութիւն հրամանաւ արարչին։ 12 Եւ եթէ ոք կամիցի աւրինակ տեսական զարտաքնոցն լսել՝ իբր թէ զկայս երկրի նմանեցուցեալ, ինձ ի դէպ թուի ասացեալն՝ իբրեւ ձու. որպէս նորա դեղինն ի միջին գնդաձեւ կառուցեալ կայ եւ սպիտակն շուրջ զնովաւ, եւ խեճեպն պատ առեալ զամենայնիւ։ 13 Նոյնպէս երկիրս ի միջոյ կառուցեալ կայ, եւ աւդ շուրջ զնովաւ, եւ երկին պատ առեալ զամենայնիւ։ 14 Դարձեալ եթէ առցէ ոք աման խեցեղէն, եւ արկցէ անդր ջուր, ձէթ եւ աւազ, ահա յայտնի երեւեցաւ։ 15 Աւազն կալաւ զներքին կողմն ամանոյն, եւ ձէթն զվերինն, իսկ ջուրն հարկաւորեալ ի միջոցին կառուցաւ, եւ մարմին ամանոյն պատ առեալ զամենայնիւ։ 16 Իսկ եթէ տարերքս այսպիսիք ունին նմանութիւն ցուցական արարածոցս, որչափ եւս առաւել արարիչն ամենայնի կամի զի արարածքս այսպէս յաւրինեալ կազմեսցին բնական բերմամբք։ 17 Իսկ որ ինչ ի չար փիլիսոփայիցն յաղագս երկրի եդեալ է աւրինակ՝ ատելի է ինձ, ի նոցանէ ասից ճառել բան բովանդակ։ 18 Այլ զի կամիմ որպէսզի փոքր ի շատէ եւ զնոցայն իմացուցից ձեզ։ 19 Աւրինակ առնուն զփամփուշտ արջառոյ, փչեն եւ ընկենուն ի նա հատ կորեկի մեծի որ լինի բոլոր ամենեւին. եւ յոչինչ հասանելով ի միջին կառչի։ 20 Դարձեալ այլ աւրինակ ասեն զյարկ ադամանդեայ գմբեթին որ ի Կրիտէ. եւ զանդրին երկաթի՝ որ ի մէջ աւդոյն կառուցեալ կայ՝ ոչ ոք հաստատելով. զի ծանրութիւն երկաթոյն ի վայր հակէ եւ զաւրութիւն ադամանդին ի վեր քարշէ, եւ այնպէս կախեալ կայ հնարագիտութեամբ ճարտարին։ 21 Զոր առաջինքն կրետացւոց գլուխ մեհենեաց ունէին։ 22 Արդ՝ թէպէտ եւ արտաքինքն յաղագս երկրի այսպէս ասացին, եթէ չարքն եւ եթէ բարիքն հանգոյն նոցին՝ թէպէտ եւ սակաւիկ ինչ մաքրագոյն։ 23 Բայց ես ոչ հաւանիմ նոցա, յիշելով զաստուածային բանն որ առ Յովբն ասէ. Յէբ վերայ հաստատեալ են աղխք դորա։ 24 Ես արդարեւ անգիտելի վարկանիմ զայն ի մարդկանէ զի թէպէտ եւ լսեմ ի սաղմոսէն թէ ի վերայ ծովու հիմունս արկ նմա. կարծեմ թէ վասն զի խառն ընդ սանդարամետս է ջուրն՝ զայնմէ ասիցէ. զի ջրոց ի վեր ունել զերկիր տարակուսին միտքս թէ զիարդ ի վերայ այնչափ բնութեան ջուրց կայցէ անչափ ծանրութիւն երկրիս եւ ոչ ընկղմի, եւ ոչ զերծեալ փրծանի յամենայն կողմանց երկրէ սորեալ եւ ընկղմեալ ի ջուրս։ 25 Արդ՝ ես հաւատամ բանի միւսոյ սաղմոսին, որ ասէ թէ ես հաստատեցի զսիւնս նորա։ 26 Իբր թէ հրաման աստուածային կարող է ունել զարարածս յիւրաքանչիւր կարգի, եւ ի մարդկանէ անգիտելի է։ 27 Ասեն արտաքինքն զբնակութիւնս կենդանեաց յերկրի աստի եւ անտի. եւ թէ գոն ի ներքոյ երկրի մարդիկ եւ այլ կենդանիք, որք ընդդիմոտունք են մեզ՝ որպէս ճանճք զխնձորով պատեալք։ 28 Նոյնպէս եւ մարդիկ զերկրաւ, եւ յամառեալ պնդին ասելով՝ եթէ ոչ էին մեզ ընդդիմոտունք ներքոյաբնակք, ում արդեաւք արեգակնդ տայր լոյս զկէս աւուրն, յորժամ ստուերաւն զմեզ գիշերացուցանէ. զի յանաւգուտս արեգական ծախել զընթացս անհնար է ասել։ 29 Անմտութիւն մեծ եւ առաւել սխալանք թուին ինձ առ ի նոցանէ ասացեալքս. զի թողում ասել զյանդիմանութիւն որ յաստուածային գրոց։ 30 Բայց յորժամ մարդկային իմաստիւք հայեսցիս, յայտնապէս երեւի անմտութիւն ճառից նոցա։ 31 Զի թէ աստէն իսկ յաշխարհի բազում այն է՝ որ անբնակաց եւ անկենդանեաց տայ արեգակն լոյս քան որ բնաւորքս են տեղիք եւ յորում գոն կենդանիք։ 32 Որպէս հիւսիսայինն ի սառնամանեացն է անկենդանի։ 33 Եւ կամ հարաւային երկիրն ի յաւելորդ ջերմութենէն՝ զոր այրեցական գաւտին կոչեն։ 34 Կամ անապատն արեւելից՝ յորում եւ ի զեռնոց անգամ ոչ երեւին։ 35 Բայց պարտ է մեզ զերկբայանալ խորհրդոցս իմոց պատմել ձեզ, որ ինչ յաղագս այսր եղեւ։ 36 Թէպէտ եւ լսէի ի մարգարէից եւ յամենայն աստուածային գրոց, ի վարդապետաց եկեղեցւոյ, եթէ ոչ գոն այլ ներքոյաբնակք կենդանիք, սակայն ես հաւանեալ էի ընդդիմոտունս մեզ լինել։ 37 Եւ ըստ իմոց խորհրդոցս զաստուածային բանսն ձեւանալ համարէի։ 38 Եւ արդ մի զիս եպերէք, սիրելիք, գիտէ ծածկագէտն, զի ոչ ստեմ։ 39 Մինչդեռ էի յաղաւթս առ առաւաւտուն ի վկայարանի Սրբոյն Եւգինեայ եւ միտք իմ յայս խորհուրդս ծփէին, քուն էառ զիս։ 40 Եւ տեսանէի որպէս թէ արեգակն ի ծագելն խոնարհեալ յերկիր իջանէր։ 41 Եւ ես յառաջն ընթանայի եւ ի գիրկս ընդունէի զնա. եւ նա էր պատանի անմուրուս, ոսկէգիսակ, եւ շրթունք բերանոյ նորա որպէս թէ ոսկով լինէր ոծեալ. եւ ինքն սպիտակս եւ փայլունս զգեցեալ հանդերձս. եւ լոյս սաստիկ ելանէր ի բերանոյն։ 42 Եւ ես ասացի ցնա՝ եթէ ի վաղնջուց ցանկացեալ էի ի քէն լսել բան. արդ՝ աղէ պատմեա ինձ եթէ յորժամ ի մէնջ ծածկիս ում տաս լոյս, գոն այլ կենդանիք ի ներքոյ երկրի՝ եթէ ոչ։ 43 Եւ նա ասէ ոչ, այլ լերանց եւ ափափայից ձորոց եւ անձաւաց անկենդանեաց տամ լոյս։ 44 Եւ իմ պատմեալ զայս վարդապետին իմում. եւ նա ասէ ցիս՝ ընդէր ոչ հարցանէիր զայդ՝ եւ նա եցոյց ինձ զճառս երանելոյն Ամփիւլոքիոսի, որ մեկնէր զգիրս Յովբայ. եւ ի խաւսսն տեառն որ ասէր այսպէս. Զինչ վայրք իցեն ուր ծածկեմ ես զարեգակն ի գիշերի յերեսաց ամենայն կենդանեաց։ 45 Արդ՝ պարտիմք հաւատալ մեծի վարդապետին եւ նորուն նմանեաց արանցն աստուածայնոց. եւ ոչ արտաքնոցն։ 46 Եւ զշարժմանց երկրիս որ լինին ի տեղիս տեղիս, զերկինս պատճառս ասեն աստեղացս այսպէս արտաքինքն, եթէ հուրն վերին է հարկաւոր շարժումն, եւ վերաբերի բնութիւն շրջագայ կազմութիւն բոլորակ գնդաձեւ տեսակ, ապաքէն եւ զհողմ ընդ իւր ձեւացոյց. քանզի է յանկութիւն հրոյ եւ հողմոյ առ միմեանս. եւ ի շրջագայանալն իւրում յառնէ հողմ փոթորկեալ ի նմանէ եւ բախէ զներքին կողմ սանդարամետաց. եւ ուրանաւր բախէն՝ շարժի ի վերայ նորա երկիրն։ 47 Բայց ես ոչ հաւանիմ այսմ, թէպէտ եւ յառաջագոյն գիտեն նոքա զլինելն։ 48 Այլ ես հաւատամ բանի սաղմոսին որ ասէ. Ո հայի յերկիր եւ տայ դողալ սմա։ 49 Կամ որպէս ի Յովբն պատմի՝ թէ Ով շարժէ զառ ի ներքոյ երկնից ի հիմանց. եւ սիւնք նորա դողան։1 Դ. ՅԱՂԱԳՍ ԾՈՎՈՒ    2 Զծովէ ասեն խելագարեալ փիլիսոփայքն հեթանոսաց՝ թէ պատ առեալ զերկրաւ, եւ ի միջի ծովու է երկիր որպէս կղզի մի. եւ ջուր ի վերայ աւդոյ եւ ի կողմանէ։ 3 Իսկ որ ի վերայ երկրիս են ծովք, ընդ որ շրջին մարդիկ. գոյ նոցա եզեր սպառուած եւ բովանդակած. ի նմա են ձկունք եւ այլ կենդանիք բազումք։ 4 Իսկ ի ծովուն որ շրջապատեն զերկիր՝ ոչ գոնե ի նմա կենդանիք եւ ոչ եզեր սպառուածի. քանզի ոչ երկիր եւ ոչ այլ ինչ կայ զնովաւ, եւ ոչ արեգակն անցանէ զնովաւ, այլ ընդ եզեր նորա առ երկրաւ մտանէ եւ ելանէ։ 5 Փիլիսոփայքն բարիք ասացին զծովէ՝ եթէ այս իսկ է, որ ի վերայ երկրի է եւ ի մէջ, ընդ որ շրջին մարդիկ, եւ ոչ գոյ այլ ծով արտաքոյ երկրի։ 6 Եւ այս ծովակք թէպէտ եւ սահմանաւք զատեալք են ի միմեանց, այլ են մի, զի ծակք են ի միմեանս ի ներքոյ երկրի, եւ յատակք ամենեցուն ի միմեանս հային. թէպէտ եւ յոյժ հեռի են վերին սահմանաւքս ի միմեանց։ 7 Բայց ես հաւանիմ այսմ զոր աստուածային գիրքն հանգոյն սոցա ասաց։ 8 Ժողովեսցին ջուրքդ ի ժողով մի. յորմէ մարթէ ուսանել թէ խառնին ի միմեանս եւ զուգեալ լինին մի։ 9 Եւ դարձեալ ասէ զժողովս ջուրցն կոչեաց ծովս. ահա յայտ է թէ որոշեալ սահմանաւք եցոյց զխորշս գոգոցն, որ են յամենայն կողմանս երկրի. եւ ունին իւրաքանչիւր խորշքն առանձին կերպարանս, եթէ ծովն հարաւոյ, եթէ ծովն արեւելից, եթէ ծովն հիւսիսոյ, եթէ ծովն արեւմտից։ 10 Եւ անուանս եւս ունին իւրաքանչիւր գոգք բազումք ծովուց։ 11 Զի մինն անուանեալ կոչի Պոնտոս եւ Եւքսինոս. եւ միւսն Պրոպոնտիս եւ Հելեսպոնտոս. եւ միւսն Եգէոս եւ Յոնէոս. եւ միւս ծովն Սարդոնիկէ աշխարհին. եւ միւս ծովն Սիկիլիայ աշխարհին. եւ միւսն Տիւրոսի, հանդերձ այլեւս բազում անուամբք՝ որ անցանեն ըստ թիւ եւ ըստ համար։ 12 Են եւ այլ բազում ծովակք որ ոչ են յաշխարհածովէ, թէպէտ եւ զաղի եւ զդառն ճաշակս ունիցին, եւ աւազաւք սահմանեալ գտանիցին ըստ աւրինակի կերպարանաց մեծի ծովուն, սակայն ոչ է մարթ զծովակսն ծովս կոչել։ 13 Ոչ զԱսպղատիտէս ծովակ որ մաւտ յաշխարհն Հրէաստանի է. եւ ոչ զՍերբոնիտէս ծովակ որ է ընդ Եգիպտոս եւ ընդ Պաղեստինէ աշխարհի միջի. եւ գայ հասանէ ի կողմանս արաբացոց։ 14 Եւ ոչ մեր աշխարհիս ծովակ զոր կոչեմք Բզնունեաց, եւ ոչ այլքն որ յարեւելս են նոյնանմանք։ 15 Զի սոքա, զորս թուեցաքս, ծովակք են եւ ոչ ծովք։ 16 Թէպէտ եւ ասեն ոմանք զծովէն որ անուանեալ կոչի Հիւրկանիա. եւ զնորուն ընկերն որ անուանեալ կոչի Ասպիայ թէ զատեալ մեկնեալ են սահմանաւք ի բուն ծովէն։ 17 Այլ որ փոյթ անձին կալան ի գիր առնուլ զաշխարհ ամենայն, որպէս յառաջն ասացի, ասեն թէ ծակ ի միմեանս են ծովքն եւ երթան կցին յիրեարս ի ներքոյ երկրի, որպէս զի լինել ըստ աստուածային գրոց ժողով ջրոցն ծովու մի։ 18 Բայց վասն միակշիռ կալոյ ծովու եւ ոչ լնլոյ ի գետոց եւ յուղխից՝ ըստ բանին Սողոմոնի, որ ասէ՝ թէ ամենայն ուղխքի ծով գնան եւ ծով ոչ լնու։ 19 Այսպէս ասեն չար փիլիսոփայքն թէ անդստին ի նմանէ ելանեն գետք եւ ակունք աղբերաց. եւ վասն այնորիկ ոչ լնուն. զի որպէս ելանեն, նոյնպէս եւ մտանեն։ 20 Եւ վասն աղի եւ դառն համոյն ասեն՝ թէ վասնզի ոչ ելանէ ջուր ի վերայ երկրի որ պարզէ զմրրութիւն նորա եւ պղտորութիւն, վասն այնր է դառն եւ աղի։ 21 Իսկ փիլիսոփայքն բարիք այսպէս ասացին վասն միակշիռ կալոյ ծովու. թէ ջերմութիւն արեգականն ծծէ եւ քարշէ զքաղցունս եւ զնուրբսն եւ զթեթեւսն գոլորշեաւն հանէ յաւդն։ 22 Եւ թանձունքն եւ ծանունքն անդէն մնան, այսինքն է մրրեալքն եւ պղտորեալքն։ 23 Եւ որ անդէնն մնան, են աղիքն եւ դառինքն։ 24 Եւ վասն այնր է ծով միակշիռ եւ ժահահոտ, զի գոլորշին որ ձգեցաւ ջերմութեամբն արեգական՝ պակասեցոյց զյաւելուածն եւ տարաւ զքաղցրութիւնն։ 25 Եւ աւրինակ տան զսանս եւ զկաթսայս լի ջրով եռացուցեալս ի հրատի. եւ միտ դիր թէ զիարդ լինի թերութիւն ջուրցն գոլորշեաւն որ ելանէ ի նմանէ. զի թէ յերկար թողցես ի բորբոքեալ հրատին եւ ոչ յաւելցես ածել ի նա ջուր, ամենեւին սպառի։ 26 Նոյնպէս եւ ծով ասեն զուգեալ կայ յաւելլոյ գետոց եւ յուխից։ 27 Եւ ի պակասելոյ գոլորշոյն զոր ձգէ արեգակն տապովն իւրով՝ հանէ յաւդն։ 28 Ասեն աւրինակ եւ ի նաւավարաց որոց պակասի ջուր ի ծովու, առնուն ասէ ջուր ծովուն զաղին եւ զդառն եւ արկանեն ի կաթսայ եւ եռացուցանեն ի հրատի, եւ դնեն սպունգս մեծամեծս խփունս կաթսայիցն. եւ ի խոնաւութենէն զոր առնուն սպունգքն ի գոլորշւոյն՝ ջուրս քաղցունս ժողովեն ի նոցանէ քամելով. եւ այսպիսի հնարիւք առնին դարմանք կենաց նոցա ի նեղութենէ ջուրցն նուազութեան յորժամ պակասիցի ի ծովու։ 29 Արդ՝ թէպէտ եւ աւրինակս հաւանական տան արտաքինքն, սակայն ինձ ոչ է հաճոյ. քանզի հաւատացեալ եմ թէ հրամանն աստուածային է, որ ունի գծով արգելեալ միակշիռ. ըստ բանի սաղմոսի որ ասէ՝ սահման եդեր եւ ոչ անցանեն եւ ոչ եւս դառնան ի ծածկել զերկիր որպէս զառաջինն։ 30 Քանզի ինքն ասէ տէր, փակեցի գծով դրամբք, եդի նմա սահմանս. ասացի ցայդ վայր եկեսցես՝ եւ այլ մի անցցես. եւ այդրէն ի քեզ խորտակեսցին ալիք քո։ 31 Արդ՝ յայտ է թէ գնալոյ ջրոց ծովու յերեսաց երկրէ ոչ արեգակն եղեւ պատճառք, այլ հրաման աստուածային. զի յառաջ իսկ քան զլինել արեգական ժողովեցան ջուրքն ի տեղի ծովու, եւ ցամաքեցաւ երկիր։ 32 Ապա յայտ է թէ այժմ ի հրամանէ Աստուծոյ արգելեալ կայ ծով միակշիռ, զի մի դարձցի ի ծածկել զերկիր։1 Ե. ՅԱՂԱԳՍ ԵՐԿՆԱՅԻՆ ԶԱՐԴՈՒՑ    2 Որ ինչ յաղագս երկնային զարդուց ի մէջ քաղդէացւոց պատմին բանք բաջաղանաց, աշխատութիւն անշահ համարիմ ճշդիւ պատմել։ 3 Բայց վասն ի գիտութիւն ձեզ հասուցանելոյ՝ ասացից փոքր ի շատէ։ 4 Յառաջինսն վարժ դպրութեան եւ այլոց արուեստից բազմաց որք յիմաստասիրութեան են, մանաւանդ աստեղաբաշխութիւն, ի քաղդէացիս երեւեցաւ. եւ ապա եգիպտացոց եւ հելլենացոց ուսեալ՝ առաւել եւս զաւրացուցին։ 5 Եւ թէպէտ եւ ջանացան զհետ իմաստից լինել, ոչ քաջ զինքեամբ պարատեսեալ, չկարացեալ վերաբերիլ եւ անցանել ըստ տեսութեան զարդուդ ի վեր, եւ առ պատճառաւն վերին ոչ կարացեալ հասանել. զդոսին իսկ տեսեալ զլուսաւորս եւ զխումբս զարդուդ՝ զի արարողք են, եւ աստուածս կարդացին։ 6 Եւ բաշխս բախտից բաժանեցին. եւ ծննդոց իշխանութիւն ետուն սոցա. զոմանս ի բարեբախտութիւն, եւ զոմանս ընդդէմ նոցին ի թշուառութիւն. եւ զայլսն եւս կարգաւ մի ըստ միոջէ, զոր չէ մեզ հարկաւ ի թիւ արկանել. այլ սակաւս ի բազմաց, զի իմասջիք եւ դուք զնոցա սխալանսն որ առ ի յոյժ վրիպանացն ասացին զտունջենային եւ զգիշերային ծնելութիւնս ի տանուտեառնէ աստեղէ՝ շրջագայիկ եւ հետեւագայիկ աստեղք վիճակեալք ի ժամադիտէն բաշխեն ի մասունս եւ ի կրկնամասունս, ի մանրամանակս եւ ի մանրերկրորդս եւ ի մանրամասունս բազումս։ 7 Եւ ոչ միայն շնորհ ասեն տալ եւ թշուառութիւն՝ այլ եւ կեանս թուով ասեն տալ՝ ոմանց յոլով եւ ոմանց նուազս։ 8 Եւ ամենայն բարուց եւ բնութեանց կամաց եւ գործոց՝ բարեաց եւ չարեաց՝ որ ինչ միանգամ ի մեզ իրք կրին, զաստեղոգ դնեն պատճառ։ 9 Արդ՝ ասեն երկոտասան աստեղատանցդ բաժանեալ զերկին զոր կենդանակերպ անուանեն. եւ Է մոլորակացդ իշխանութեամբ շրջել, եւ ոչ ի բաժնի կալ. վասնորոյ եւ ընթացողս կոչեն։ 10 Իսկ այլ ախտարք եւ ապախտարք ըստ ԲԺ.իցդ ասեն բաժանեալ։ 11 Զխոյէ ասեն թէ՝ գլուխ է աստեղատանց ԲԺ.անիցն, եւ շնորհատու. զի եւ խոյ գլուխ է հաւտի եւ պարգեւատու. զի առանց տրտմութեան մերկանայ յասուէն իւրմէ, եւ դարձեալ անդստին իւրմէ բնութենէն զգենու հանդերձ հանապազորդ։ 12 Նոյնպէս եւ զաստեղատունն ասեն ըստ նորին նմանութեան։ 13 Ասեն թէ որ ի նմայն ծնանի գեղեցիկ լինի եւ փարփառ, գանգրահեր, ծաւի, զուարթատես, բարեբարոյ, մեծ եւ ճոխ լինի։ 14 Զցլէն ասեն թէ՝ ըստ նմանութեան ցլու զաւրաւոր եւ անձնեայ է, եւ որ ի նմայն ծնանի առաւել ուժեղ եւ մեծահասակ լինի, եւ հնազանդ եւ գործունեայ՝ ըստ նմանութեան եզին որ միշտ ընդ լծով հնազանդեալ կայ ի գործ։ 15 Զերկաւորէն ասեն՝ թէ որ ի նմայն ծնանի ճոխ եւ սնափառ, անհաստատ եւ երկմիտ լինի։ 16 Զխեցգետնէն ասեն՝ թէ որ ի նմայն ծնանի տառապեալ եւ մուրական եւ վէս, եւ այսր եւ անդր լինի՝ ըստ աւրինակի խեցգետնոյ՝ որ այսր եւ անդր գնայ. զի եւ աստեղատունն ասեն՝ թէ ըստ նմին շարժի։ 17 Զառիւծէն ասեն՝ թէ որ ի նմայն ծնանի քաջասիրտ եւ հպարտ լինի։ 18 Զկուսէն ասեն՝ թէ որ ի նմայն ծնանի հեզ, նիհար եւ ագահ լինի։ 19 Զկշռէն ասեն՝ թէ որ ի նմայն ծնանի արդար լինի ըստ աւրինակի կշռոց, որ զարդարութիւն եւ զհաւասարութիւն պահէ։ 20 Զկարճէ ասեն՝ թէ որ ի նմայն ծնանի չարախոհ եւ մարդասպան ըստ աւրինակի կարճի որ հանապազ հարկանել կազմ կայ։ 21 Զաղեղնաւորէ ասեն՝ թէ որ ի նմայն ծնանի կորովի եւ ահարկու մաւտաւորաց եւ բացէից լինի, ըստ աւրինակի աղեղնաւորի։ 22 Զայծեղջերէ ասեն՝ թէ որ ի նմայն ծնանի խոհեմ, գոռոզ եւ դաւաճան լինի։ 23 Զջրհոսէ ասեն՝ թէ որ ի նմայն ծնանի անխորհուրդ եւ առատատուր լինի։ 24 Զձկանէ ասեն՝ թէ որ ի նմայն ծնանի ընչաւէտ եւ անժոյժ լինի։ 25 Բայց կարեւորն ի ծնելութիւնս զընթացող ասեն վիճակեալս. եւ յորում լինի ասեն նշանակել այսպիսի ինչ։ 26 Արեգակն բնութեամբ իսկ բաստ է, այսինքն երջանկութիւն բարուց, խոհականութիւն զաւրու ամենայնի իշխանականէ. եւ է երբեմն զի յաղագս բանին գործակից լինի։ 27 Լուսինն բնութեամբ իսկ պատահար է, ամենայն որ ինչ մարմնոյ. եւ որ ինչ կենցաղոյ բաղձանք են, ստացուածոց եւ փառաց եւ նախաբարձութեանց յայտնիչ է։ 28 Լուսաբերն բնութեամբ իսկ տարփանք է, շնորհի պատճառք, ի գեղեցկութիւն եւ ի սիրելութիւն, այսինքն՝ ողողեալ յանառակ ցանկութիւնս։ 29 Փայլածուն բնութեամբ իսկ հարկաւորութիւն է, այսինքն՝ թաղծ, եւ անհնազանդութիւնս եւ մարտս եւ խազմս եւ թշնամութիւնս եւ ատելութիւնս եւ ամենայն բուռն իրք դիպին մարդկան՝ ծնանի եւ առնէ։ 30 Հրատն բնութեամբ իսկ համարձակութիւն է, այսինքն՝ յաւգնութիւն, ուժաւորութիւն, դաւաճանութիւն, եւ խարդախութիւն ամենայնի պատճառք։ 31 Ասեն թէ՝ եւ երբեմն ի վերայ այլոց աստեղատանց անցանելով աստղս այս՝ շփոթմունս եւ խանգարմունս գործէ։ 32 Լուսնթագն բնութեամբ իսկ յաղթութիւն է, այսինքն՝ հաւատոյ, բարի յուսոյ, մրցման, եւ ամենայն հաղորդութեան, նա եւս եւ ձեռնարկութեան, եւ դիպողութեան պատճառք են։ 33 Երեւակն բնութեամբ իսկ դատաստան է, այսինքն՝ երկրաւորաց եւ ծածկեցելոց ամենայնի ապացուցի եւ զաւրութեան եւ փախչողութեան, եւ կոր սգոյ եւ որակութեան։ 34 Իսկ զժամադիտակն ասեն՝ թէ մատակարարէ ի միջի նոցա հիմն լեալ ամենայն աշխարհի։ 35 Եւ զմաղարովթ աստեղէ ասեն թէ յորժամ նա զերկին հասարակէ եւ ամենայն փառաւք լցեալ լինի, այսինքն՝ բարերար աստեղքն զոյգ ընդ նմա երեւին. եւ որ ի ժամուն յայնմ ծնաւ անվրէպ թագաւորէ։ 36 Շատ լիցի մեզ ասել զանհամ պատմութիւնս, այսուհետեւ լքցուք որ ինչ յաղագս ախտարաց եւ ապախտարաց են ասացուածք, եւ կամ սպանողաց աստեղացն եւ մահաբերից. եւ կամ որովք զյառաջագիտութիւնսն ասեն ուսանել. եւ կամ զդիւթականն զայն արմատոց ընդ աստեղս հրճուումն կաստաղեա մոլորութիւն։ 37 Քանզի չէ ձեզ յաւգուտ զայն ամենայն մանրամասնաբար պատմել՝ գուցէ պակասամտաց տեսեալ, հաւանիցին յայն։ 38 Արդ՝ ես այսպէս ասեմ թէ՝ քաղդէացիք ոչ միայն վասն անձանց մեղացն տան պատիժս, զայս յարմարելով խորհուրդս, այլեւ վասն այնոցիկ, որ զկնի նոցա լինիցին մոլորութեամբ։ 39 Կորեան ընդ մեղացն Ռոբովամու որդւոյ Նաբաթու՝ որ յանցոյց զԻսրայէլ, եւ ոչ միայն զինքն կորոյս, այլ եւ զկնի իւր զբազումս, որք նորա մեղաւքն վարկանեցան. ըստ առաքելական բանին որ ասէ՝ թէ են մեղք որ յառաջոյ երթան, եւ են մեղք որ զկնի գան ի դատաստան։ 40 Քանզի ի քաղդէացւոցն ծնաւ արուեստ աստեղաբաշխութեան, եւ յաստեղաբաշխութենէն ծնաւ դիւթական մոլորութիւնն, որ զարմատոյ եւ զբանջարոյ՝ յաստեղացն տանին հաղորդութեան բարբաջմամբքն, եւ ինքեանք որպէս ասեն կերպս ի կերպս լինին ընդդէմ աստեղացն. եւ դեւք կերպարանաւք աստեղաց իջանեն առ նոսա մինչեւ ի մեր ժամանակս։ 41 Ոմանք ի հեթանոսաց պարուց ընդ մեզ վիճին՝ եթէ գոն մարդիկ ախտարմախք որ զլուսին իջուցանեն յերկիր դիւթեալ վհկաւ։ 42 Որոց զսաղմոսին բանն առաջի դիցուք որ ասէ՝ տեսից զերկինս զգործս մատանց քոց զլուսին եւ զաստեղս զորս դու հաստատեցեր։ 43 Արդ՝ զոր եւ Աստուած հաստատեաց՝ մարդք կախարդասարք զիարդ կարեն իջուցանել։ 44 Ա՜ւն անդր եւ ի միտ անգամ ուրուք մի եկեսցէ այսպիսի անկարգութիւն առասպելական բանից։ 45 Այլ նմանեսցուք մեծին Աբրահամու՝ զի նա ազգաւ քաղդէացի էր եւ հմուտ աստեղաբաշխութեան, եւ հանապազ բացաւթեայ կայր ի հաւտի. եւ զնա հանապազ խիղճ մտաց իւրոց խիթացուցանէր, տեսանելով զարարածս ընդ ապականութեամբ եւ ընդ սխալանաւք. ասէր չեն սոքա աստուածք՝ ոչ լուսաւորքս մեծ եւ ոչ փոքունքս. եւ ոչ նոյն ինքն երկին եւ ոչ երկիր։ 46 Զի ընդ սխալանաւք եւ ընդ ապականութեամբ են եւ ի հզաւրագունէ իմն ումեմնէ շարժին հարկաւոր, յորմէ յայտ է թէ՝ այլ ոմն է նոցա արարիչն, որ կարող է զամենայն գոյսս շարժել՝ եւ նա է Աստուած. եւ հանապազ աղաւթէր եւ ասէր՝ Աստուած արարիչ ցոյց ինձ զքեզ։ 47 Տեսեալ Աստուծոյ զհաւատս նորա՝ յայտնեաց զինքն նմա եւ եհան զնա յերկրէն եւ յազգէն իւրմէ։ 48 Զայս պատմէ մեզ Փիլոն եւ հաւատարիմ է պատմութիւնս. զի եթէ միտ դիցես՝ բնագիրն զայն ակնարկէ։ 49 Քանզի ասէ վասն Նոյի թէ՝ Նոյ այր արդար կատարեալ յազգի անդ իւրում, եւ հաճոյ եղեւ Նոյ Աստուծոյ։ 50 Եւ ապա ասէ լինել առ նա յայտնութեան Աստուծոյ, եւ առնուլ հրաման վասն տապանին։ 51 Իսկ վասն Աբրահամու ոչ յառաջ ինչ ճառէ որպէս Նոյի եւ այլ նահապետացն, այլ միայն թէ՝ ասաց Աստուած Աբրահամ, ել յերկրէ քումմէ եւ յազգէ, յայտ է թէ՝ յաստղաբաշխութենէ ծանեալ զԱստուած Աբրահամ, վասն որոյ եւ Աստուած եհան զնա ի միջոյ չարեացն, եւ խոստացաւ լինել նմա եւ զաւակի նորա Աստուած մինչեւ յաւիտեան։ 52 Բայց ես կշտամբեցից զքաղդէացւոցն ծննդաբանութիւնսն՝ որում բազումք հաւանեցան. եւ յունաց եւ այլոց ազգաց՝ վարժիլ սնոտիւք, եւ կշտամբեցից ոչ իմ բանիւ՝ այլ սրբոյն Բարսղի, որ ասէ այսպէս. Բայց մեզ չէ ինչ դանդաղելի երկրորդել զանհամ պատմութիւնս նոցա. քանզի ի հաւաստաբան ճշմարտութենէս մերմէ կշտամբեալ գտանին։ 53 Եւ արդ դարձցուք անդրէն զնոքիմբք վերստին։ 54 Եւ ահա սկսանիմ ասել իբր ոչ եթէ զիմ բանս ինչ խառնեմ ի ներքս, այլ ի նոցուն բանից երկրորդեմ ընդդէմ նոցա կշտամբել զնոսա անդստին յիւրեանց բանիցն. զի թերեւս որք կանխաւ անկան յամբարշտութիւնս նոցա՝ բժշկութիւն գտցեն։ 55 Եւ որ ոչ իցեն գայթակղեալ անկեալ ի պատրանս նոցա՝ զգուշութիւն ստասցին։ 56 Զի յայնպիսի բանս եւ որ նման սոցին իցեն մի յաւժարեսցին անկանել։ 57 Արդ՝ ահա տեսանեմք, զի եւ ի գիտողաց աստեղագիտութեան եւ ի մեկնչաց աստեղատանցն ուստի զծնունդն բաշխեն՝ բազում իրք վրիպեն յորժամ սկսանին համարել այնպէս։ 58 Զի ոչ ինքեանք իւրեանց արուեստին բաւական են հասանել, զի զչափ ժամանակացն անհամար րոպէիւք ժամուցն համարեցան. քանզի այսպէս մասունս կոտորեցին զրոպէսն, այսինքն է զթաւթափել ական, ըստ այնմ զոր Առաքեալ ասէ թէ յանկարծակի իբրեւ յական թաւթափեալ. զի տեղի բազում ժամուց է ընդ ծնունդն եւ ընդ ժամս իւր, եւ որ ծնանի ի յայն ի մի ասեն ընդ աղաւտ, որպէս ժամուն ճոխ լինի ասեն՝ գլխաւոր քաղաքաց, մեծատուն եւ զաւրաւոր։ 59 Են միւսն ասեն որ ծնանի, ի միւսում ի սակաւիկ ինչ փոխել ակնարկելով ժամուն՝ տառապեալ եւ մուրաւղ լինի, եւ այնպէս թափառական շրջի տուն ի տանէ եւ տեղի ի տեղւոջէ. եւ հազիւ կարէ ժողովել զաւուրն ռոճիկ։ 60 Եւ զբոլորակ պատկերացն աստեղատանցն, ԲԺ.ան մասն բաժանեն. քանզի ըստ թուոյ, Լ. աւուր կազմեալ է զբոլորակն. եւ արեգակն տարւոյ ի տարի յոր գայ ի շուրջ զԲԺ.ան աստեղատամբքն բոլորակին։ 61 Արդ զԲԺ.ան մասն յերեսուն մասն բաժանեն եւ զմի մի յԼ. մասանցն Կ. մասն կոտորեն. եւ զմի մի ի Կ. ժամուցն յերեսուն վայրկենի հատանեն։ 62 Եւ այսու անճամուքս անհամար եւ յանկարծածին րոպէիւք սահմանեցին զծնունդս այնոցիկ որ ծնեալն լինին։ 63 Արդ՝ աղէ տեսցուք եթէ կարիցեն կալ ի վերայ երագախաղաց վայրկենեաց ժամուցն իւրեանց. ծնանի մանուկն դժուարին երկամբք մաւր նորա ծնանին, եւ կամ մանկաբարձն դեգերեալ տեսանել թէ արու իցէ մանուկն թէ էգ. եւ կտրել (!) կայ լսել զբարբառ մանկանն՝ զի այն է նշանակ կենաց նորա, եւ ի լալոյ անտի իմանայ եթէ կենդանի իցէ որ ծնաւն։ 64 Արդ՝ զայնչափ ժամս քանի արդեաւք րոպէս համարիցիք անցանել ի մասանց միոյ միոյ Կ.իցն. զի մի մի ի Կ. մասանցն, ունի Կ.իցս Կ. րոպէ. այսինքն էական թաւթափեալ։ 65 Եւ յետ այսչափ անցեալ րոպէից ասացաւ աստեղագիտին յընտանեաց այնր, որ ծնաւն։ 66 Արդ որչափ ժամս վայրկենեաց եւ րոպէից համարիցի անցանել աստեղագէտն, մինչ կայր ուշ ունէր մանկաբարձն լալոյ մանկանն։ 67 Դարձեալ այլուր եւս դիպիցի ժամաբաշխն եւ րոպէահամարն արտաքոյ տանն, ուր ծնաւ մանուկն, եւ նմին ժամաբաշխն րոպէահամար աստեղագիտին պարտ եւ պատշաճ էր բազում փոյթ յանձին ունել, առ ի գիտել ճանաչել զժամ մանկանն, որ ծնաւն թէ ի գիշերի իցէ, թէ ի տունջեան։ 68 Եւ թուի ինձ, թէ այլ բազում ժամք անհամար րոպէիւք անցանեն, մինչ յայց ելեալ խնդրէ աստեղագէտն գտանել զժամ ծննդեան մանկանն, թէ որ ժամու իցէ. եւ դարձեալ թէ որ աստեղատանց է տուիչ ժամուն եւ յորում ի մասանց ԲԺ.ան աստեղատանցն երեւեցաւ ժամն նորա, եւ յորում կարգի թուոցն նոցա եկաց ժամն առ ի ճանաչել։ 69 Եւ որ իցէ երագընթաց ժամն առ ի յիւրաքանչիւր Կ. վայրկենեացն, յորոց լինին Կ.իցս Կ. րոպէք. եւ այս ասեն նուրբ եւ առանց հասանելոյ գիւտք անհամար ժամուք ի իւրաքանչիւր աստեղացն որ անուանեալ կոչին մոլորեցուցիչք. լինին եւ ի սիրոյ եւ ի մերձաւորութենէ, զոր ունին ընդ աստեղսն չմոլորեցուցիչս, որ անուանեալ կոչին աստեղատունք. եւ վասն այսորիկ է ասել մերձենալն եւ պատահել նոցա առ միմեանս. եւ ծննդաբաշխն ծննդոցսն հաստատեսցեն, եւ մեծաւ փութով զոր ունին՝ յանձինս վրիպեցուցեալ ի կորուստ մատնեն զժամսն իւրեանց. քանզի ընդ վայրկենիս եւ ընդ րոպէս յաճախեալ բազմանան ի վերայ նոցա փոփոխմունք ժամուցն եւ աստանդին. քանզի վրիպեալ զարտուղին խորհուրդք նոցա բազմութեամբ երագախաղաց ժամունքն իւրեանց. զի երագութիւն երագափոխան ազգութեանց նոցա յապուշ եւ յիմարութիւն կործանեաց զնոսա, եւ լինելոյ յայպն կատականաց դատարկացոյց մշտնջենաւորութեան ի սնոտիս։ 70 Եւ ես զարմանամ թէ զիարդ այնպէս դատարկացեալք ի գործոյ են միշտ զհետ սնոտեաց առանց ամաւթոյ եւ պատկառութեան։ 71 Եւ առաւել սքանչանամ ընդ այնս որ հաւատան նոցա զկեանս իւրեանց, մեկնել զբարի կամ զբարեաց դէմս նոցա։ 72 Ցոփաբանք եւ թանձրասիրտք են, զի ոչ իմանան թէ զորոյ զհետ երթան՝ եւ ում հաւատան զանձինս իւրեանց մեկնել թէ զինչ կեանք լինիցի նոցա յաշխարհի։ 73 Եւ ոչ մինչ ցայս վայր միայն ձգեն զանհամ պատմութիւնս, այլ մինչեւ ցայս եւս որ ամենեցուն յայտնի է, զի տեարք եմք մտաց եւ գործոց մերոց, եւ այսմ ժպրհին լինել խափանիչք, յասելն թէ՝ բարիք եւ չարիք ոչ ի կամաց մարդոյն լինին, պատճառք նոցա զերկնից կախին, զի անտի ասեն լինել մարդիկ չարք եւ բարիք։ 74 Դարձեալ եւ ընդդէմ այսց ասել որ այսչափ ծաղու աւելի են գործք արժանի համարեալք։ 75 Բայց զի բազումք ըմբռնեալք եւ կապեալք կան ի մոլորութիւն նոցա, չէ պարտ եւ պատշաճ անփոյթ առնել եւ լռել։ 76 Այլ նախ քան զայս հարցցուք եւ որպէս հանապազ բիւր ազգի կերպարանս փոխիցեն աստեղքն առ միմեանս. զի յորս մոլորեցուցիչսն կոչեն՝ հանապազորդ գնացս ունին։ 77 Եւ կէսքն արագընթաց գնացիւք հասանեն միմեանց։ 78 Եւ կէսքն մեղմագնացիւքն յամեն եւ անագանեն, եւ ի միում յանկարծ երեւեաց ժամու տեսանեն զմիմեանս, եւ դարձեալ ասեն ղաւղեալ թաքչին ի միմեանց. եւ որպէս ասեն, զաւրութիւն իմն մեծ ունին եւ գնացք նոցա, եւ ծննդաբաշխս ծննդոցս կազմեն. եւ է տեղի ասեն որ տեսանէ աստղն բարի զընկեր իւր՝ զծննդենէ բարեգործի յայտ առնէ. եւ ի միւսում տեղի՝ ոչ ասէ ուր դիպեսցի աստղն չար իւրումն ընկերի զծննդենէ չարագործի յայտ առնէ։ 79 Եւ է ասեն միւս եւս տեղի, եթէ դէպ լիցի անդ երեւեալ՝ բարիոք աստեղն առնեն զերեւել բարի աստեղն ծնունդ թշուառականի. եւ յորժամ ոչ կարեն հասու լինել րոպայից ստայաւդ ակնարկութեանց իւրեանց, ածեն եւ դիպեցուցանեն զբարի աստեղն ծննդեան թշուառականին։ 80 Եւ արդ զինչ արարից, զի իբրեւ հարկ իմն համարիմ երկրորդել զանհամ պատմութիւնս նոցա։ 81 Քանզի որպէս վրիպեալ են ստայաւդ ճառք նոցա ի մտաց ճշմարտութենէ, նոյնպէս անչափ բազում են ամբարշտութիւնք նոցա. զի ոչ ածեն զմտաւ իմանալ, թէ արդարեւ, որպէս ասեն, աստեղք իցեն պատճառք չարեաց՝ առ այն որ արարն զնոսա ընթանան պատճառք չարութեան նոցա. զի թէ ի բնէ չարք իցեն՝ յոյժ չար է արարիչն որ արարն զնոսա։ 82 Եւ թէ արձակ կամս ունիցին լինել չարք, թէ այդպէս է, կենդանութեամբ ունին զշարժումն եւ հանճար ընտրողութեան ի գնացս իւրեանց. ապա եւ նահանջեն զգնացս յանդուգն չարութեան իւրեանց՝ կարող են եւ զայս ասել զաստեղաց, եւ այսպիսի իրաւք բամբասել զանշունչսն։ 83 Մորոսութիւն մեծ է որչափ ինչ արդեաւք վրիպեալ գտան վարդապետք անհամ եւ անուսման ստայաւդ արուեստին. զի բարիքն եւ չարիքն ասեն ոչ որպէս արժանի իցեն որ առնուն զնոսա բաշխին, այլ որպէս դիպեսցի աստղն որ եւ իցէ ի տեղւոջ՝ յորում եւ իցէ բարեգործ լինելոց է ասեն որ ծնանիցի ի սակաւիկ ինչ րոպէ այնր ժամու։ 84 Եւ քանզի ընդ այլ կողմն լինին հայեցուածք նորին աստեղ, չարագործ լինելոց է ասեն որ ծնանիցի ի փոխել միւսոյ եւս րոպէի. եւ դարձեալ թէ սակաւիկ ինչ թիւրեսցի նոյն աստղ, զշարժումն եւ զդէմս իւր փոխէ ասէ չարագործաբաշխն րոպէն։ 85 Արդ եթէ այնչափ անհամար րոպէիւք եւ անչափ եւ վայրկենեաւք արագափոխն ժամուց լինիցի ի փոփոխումն կերպարանաց աստեղացն ի բիւրազգի գնացս եւ ի շրջանս, որչափ արդեաւք թագաւորք ծնանին հանապազ ի փոփոխմանցն որ լինին ստէպ ստէպ կերպարանաց աստեղացն, ընդէր ոչ հանապազ ծնանէին թագաւորք։ 86 Եւ վասն էր ի հարց առ որդիս ի կարգի գայ ժառանգութիւն թագին թագաւորաց, քանզի ոչ ոք երբէք ի թագաւորաց պահեաց գտանել զժամ որդւոյն իւրոյ աստեղաւք՝ տեսանել թէ հասանիցէ նմա թագաւորութեան վիճակ թէ ոչ։ 87 Եւ ոչ ի ծառայից ոք երբէք եղեւ տէր. թէ զայս այսպէս տեսանիցեմք։ 88 Այլ ահաւասիկ տեսանեմք՝ զի Ոզիայ ծնաւ զՅովաթամ, եւ Յովաթամ զԱքազ. եւ Աքազ ծնաւ Զեզեկիայ։ 89 Եւ զի արդեաւք ոչ պատահեաց ժամ ծննդեան ծառայութեան միում ումեք այնց թագաւորաց՝ որ կարգ ըստ կարգէ թագաւորեցան։ 90 Եւ թէ դարձեալ ասեն եթէ բարեաց եւ չարեաց ոչ ի մէնջ իցէ յաւժարութիւն, եւ ոչ առ ի մէնջ լինիցի սկիզբն նոցա. այլ ի ծննդաբաշխն ծննդոցացն ակամայ եւ ոչ կամաւք մերովք. թէ այդպէս իցէ, ապա աւելորդ են աւրէնք, որ դնեն սահման եւ պատուիրան, զոր ինչ արժան է գործել եւ զոր ինչ ոչ։ 91 Աւելորդ են դարձեալ եւ դատաւորք, որ պատուեն զբարեգործն, եւ առնեն զպատիժս չարագործացն արդար դատաստանաւք, քանզի ըստ բախտից ծննդոցն ժպրհութիւն եւ չարութիւն գողոյն իւրեանց կամացն, եւ ոչ անաւրէնութիւն սպանողին իւրով յաւժարութեամբն, զի ոչ թէեւ կամէր արգելուլ զձեռս իւր ի սպանելոյ (!), կարէր ապրել ի չարիսն գործելոյ. զի բնութիւն ծննդեանն իւրոյ հարկ առնէր նմա գալ ի գործ սպանութեան։ 92 Նաեւ մեծավաստակն արուեստագիտաց ընդունայնասոյր է եւ վայր՝ եւ աշխատութիւն մշակացն անաւգուտ էր, զի իբրու ոչ կարկառուցուն զձեռս իւրեանց ի գործ գայցէ դարման կենաց իւրեանց առանց մուրկան շրջելոյ. եւ վաճառականին այն կամք էին թէ գայցեն դիպիցեն նմա շահք բազումք մեծութեանց յորժամ խաղաղ նստիցի յաշխատութենէ ճանապարհաց, եթէ ի բաշխից բախտից ժողովէին նմա մեծութիւնքն ձրի. եւ թէ ընդ արդարութեան զոր գործէին մարդիկ ոչ լինէր նոցա պատիւ եւ պարգեւ, եւ ոչ պատիժ եւ դատապարտութիւն չարագործացն. ապա իզուր եւ ընդունայն են յոյս քրիստոնէից, եւ առանց նահանջելոյ անձանց ընթանային ամենեքեան յամբարշտութիւն, զի ոչ գոյր վրէժխնդիր, որ խնդրէր վրէժ չարեացն գործոց։ 93 Քանզի ոչ մերով կամաւ լինին, որպէս ասեն մոլորեալքն. եւ զոր ինչ ոչ յիւր կամս ոք գործիցէ, զիարդ կրիցէ ընդ այնր պատուհաս. եւ ուր հարկ եւ ծննդաբաշխ բախտն ունիցի իշխանութիւն, չիք տեղի վրէժխնդրութեան անաւրէնութեան թէ ըստ արժանի գործոց իւրոց առնուցու հատուցումն չարագործն արդար դատաստանաւքն։ 94 Շատ բաւական լիցին մինչեւ ցայս վայր։ 95 Զայս՝ Բասիլիոս։ 96 Արդ՝ որովհետեւ կշտամբեցի զչար իմաստասէրսն, զմոլորեալսն ի բաշխումն բախտից ծննդաբանութեանց յանդիմանել զնոսա բանիւ Սրբոյ հաւրն։ 97 Ճառեցից այսուհետեւ որ ինչ ի բարի յիմաստասիրացն ասացեալ է յաղագս երկնային զարդուդ. զոր սրբոց հարցն մերոց եւ վարդապետաց ընկալեալ յեկեղեցի առին. որում եւ աստուածային գիրք շարավանգեն։ 98 Յառաջ ժամանակաւ մարդիկ իմաստասէրք, որք զանձինս իւրեանց ի սկզբանէ մանկութեան իւրեանց ետուն ի դեգերումն երկնային տեսութեան, եւ զբնութիւն իմաստութեան ի վայր արկին, հասու եղեալ ամենայնի, գեր ի վերոյ երկնաճեմք երեւեցան. եւ պսակս եւ աշխարհս եւ գոհութիւնս ի մեծամեծ թագաւորաց ընկալան։ 99 Իսկ վարդապետք եկեղեցւոյ ուսումնասիրութեան գանձինս իւրեանց տուեալ անցին ընդ ամենայն ճգնութիւնս, պահելով զաստուածային հաւատս, մկրտեցան ի խորս գիտութեան. քանզի եւ գրիւ աւրէնքս ոչ ընդդէմ են բնական իմաստութեան, ապա եթէ միաբանութիւն է, դաստիարակ եղեն մեզ առաջի իմաստասէրքն, զի նոցա տես քննութեամբն յորոց ճշմարիտքն ասացան։ 100 Եւ մեր հոգեւոր հարանցն առաջնոցն ընկալեալ ի նոցանէ զտրամագիր ասացեալսն. զի յերկոցունց յարմատոյն եւ ի ծայրէն պահելով զմեզ զաստուածային հաւատսն, պտղով ծայրին առլցեալք եւ հաստատուն արմատովն միշտ դալարաբերք պտղաբերք գտցուք ի գիտութեան։ 101 Արդ՝ ահա Ե պարունակք ասեն շրջագայց ընդ հրային կամարաւն երկնի, ընդ որ շրջին աստեղք ի նոսա եդեալ դիզեալք զմիմեամբք ի մէջ միմեանց աստիճանեալք. եւ այսպէս ասեն դիրք եւ գնացք աստեղացն (ի մէջ միմեանց աստիճանեալք)։ 102 Եւ այսպէս յամենեսեան գնան աստեղքն հակառակ ընդդէմ։ 103 Ի ներքնումն լուսինն բերի յիւրում գաւտւոջն։ 104 Եւ ի վերայ նորա Ե. աստեղք մոլորականք բերին յիւրեանց գաւտւոջն։ 105 Եւ ի վերայ նոցա բերի արեգակն յիւրում գաւտւոջն եւ ի վերայ ամենայնի Է. անմոլոր աստեղքն բերին ի վերնում գաւտւոջն։ 106 Եւ են ամենեւին ցրտութիւն. եւ միջնորդեն արեգական եւ արփոյ. եւ զանշէջ տոչորումն արփոյն յիւրեանց բնական սաստիկ ցրտովն բարեխառնութիւնս առնելով արեգական մատուցանեն աւգնութիւն։ 107 Իսկ արեգական առեալ հեղու ի ներքին գաւտիսս. եւ ի ձեռն մոլորականաց սփռեալ տարածանեն ընդ երկիր աւդով եւ լուսով։ 108 Զի աւդն ունիցի զհովութիւն եւ լոյսն զարեգակնային մասն հրոյն. եւ ի ձեռն այս երկոցունց նուրբ եւ անաւսր տարերացս կենդանածնեալ լինի երկիր աւգնականութեամբ ծովային ջրով բոյսք խոտոց եւ պտուղք ծառոց. եւ շարժուն կենդանատեսակք շնչաւորք. եւ ամենայն սողուն եւ հետեւակք, թռչուն եւ սեռականք, գազանք, անասունք, նուազութիւնք եւ աճմունք, ապականութիւնք մարմնոյ, լրմունք եւ պակասութիւնք ուղղոց անասնոց եւ մարդկան, նոյնպէս արեանց եւ շնչոց առ ի լինելութիւն եւ ապականութիւն. զի լինելութիւնն իցէ սկիզբն ապականութեան, եւ ապականութիւն դարձեալ անդրէն իցէ սկիզբն լինելութեան։ 109 Զի այսմ անվնաս հակառակութենէ՝ աշխարհ առցէ զտեւողութիւն։1 Զ. ՅԱՂԱԳՍ ՈՐ Ի ՄԷՋ ԵՐԿՆԻ ԵՒ ԵՐԿՐԻ ԵՆ ՇԱՐԺՄՈՒՆՔ ԵՒ ՏԵՍՈՒԹԻԻՆՔ    2 Ամենայն արարածքս առ ի յաւգուտ մարդկան եղեն ըստ բարերարութեան եւ մարդասիրութեանն Աստուծոյ. զի որպէս պատճառք ճշմարիտ արարչութեանն՝ նոյնպէս եւ անսխալ մատակարարութեանն։ 3 Արդ՝ է բնութիւն մի հողմ, ամպ, ձիւն, եղեամն, աւդ, եւ ծիածան եւ ձայն որոտման նոցին սակի է, եւ շանթիք, եւ ցոլմունք. է ի սոցանէ որ սեռական է՝ եւ պատճառք առ ի պէտս աշխարհի կելոյ. եւ են ի սոցանէ, որ հետեւանք են սեռից, եւ գոյք առ ի տեսութիւն եւ երեւմունք նշուլից։ 4 Արդ՝ հողմ սեռ ցրտութիւն. իսկ մասունքն ի բաժանմունս բազումս թանձրութիւն գործի, համբառնալով զծովային ջուրսն եւ լեռնայնոյն եւ դաշտայնոյն զառ ի հասարակութիւն մատակարարելով։ 5 Իսկ առ ի յոյժ ցրտութեան ձմեռնային ժամանակին ինքն ամպն կոտորոտի հանդերձ խոնաւութեամբն բաժանի, բրդի, դնի, դիզու, ի բարձրաւանդակ վայրսն՝ զոր եւ ձիւն անուանեմք։ 6 Իսկ ի նոյն ցրտութենէ ի պարզ ժամանակի յորժամ ջինջ երկին լինիցի ի խոնաւութենէն վերնոյ՝ ձիւնակերպիկ իջեալ սփռմամբ նաւսր բնութեամբ հողմոյն՝ զոր սերոնսիրդ կոչեմք՝ դնի ի վերայ երկրի, զոր եղեամդ անուանեմք։ 7 Իսկ ի պարզութիւն անուշութեան հողմոյն ի ձեռն հրային մասինն սփռի տարածանի առ երկրաւս, առ ի ծծումն կենդանութեան աճմանց եւ նուազութեանց՝ զոր եւ աւդդ սովորեցաք ասել։ 8 Իսկ ի գարնանային ժամանակին յոլովք լինին անձրեւք. եւ արեգակն ի հարաւոյ ի մէջաւրեայ մերձեալ, եւ ջերմութիւն եւ խոնաւութիւն յիրեարս խառնեալ եւ փարատեալ անձրեւին յորդեն ներքոյ ի վեր գոլորշիք խոնաւութեան, ընդդէմ ձգման արեգակնային նշուղիցն սփռմամբ անաւսրութեամբ աւդոյն, եւ զգենու զգոյնս զանազանս եւ ըստ երկնային գնդին երեւի ի տեսիլս կամարաձեւ ողորկակող, զոր եւ մարդիկ աստուածակամար կարդացին. եւ է նշանակ դադարման եւ փարատման յորդ անձրեւաց։ 9 Բայց եթէ կրկին երեւեսցի երփն երփն գունաւք զգաւազանսն ձգելով՝ զսաստիկ անձրեւաց եւ զդողացուցիչ յորդութենէ յայտ առնէ։ 10 Իսկ մեկինն զդադարումն եւ զփարատումն, քանզի էր սա ի սկզբանէ ընդ երկնի. զի հետեւանք են նուրբ տարերց որպէս մաղդութիւն ծխոյ, առ ի պարզիլ քամիլ գէջ խոնաւութեան ի հրային կերակրոյն, եւ ապա յիստակիլ սրբիլ լուսատեսիլ բոցոյն։ 11 Արդ՝ ի սկզբանէ լինելութեան երկնի եւ երկրի, եւ ի սկսմանէ անձրեւացն բերի տեսիլ նշանի այսորիկ, յորում մարդիկ յիշատակեցին զդարձումն եւ զդադարումն յորդ անձրեւաց։ 12 Զսոյն զսա յաւուրս առեալ արկածից անչափ անձրեւացն՝ որով դատեցաւ զդարն առաջին, դնել ուխտ ընդ արդարոյն, զի այնպիսի հեղեղ բարկութեան այլ մի եկեսցէ յերկիր։ 13 Իսկ սովորական անձրեւն որ յառաջ քան զմեծ ջրհեղեղն էր, եւ ձգումն երեւմանն որ էր յառաջ քան զջրհեղեղն՝ լիցի եւ զկնի ջրհեղեղին անձրեւք եւ նշոյլք, յորմէ բաղկանայ ձեւ կամարին իբրեւ զբազմատեսիլ երանգոց. եւ մարդիկ հայեցեալ ընդ այս ակնկալութիւն յուսոյ լիցի ըստ առաջին յարմարական արարածոյն։ 14 Իսկ որոտումդ որ լինի յանկարծակի յեղանակ երից ժամանակաց, եւ երբէք ի ձմերայնի ոչ լինի։ 15 Այլ ի գարնան յաճախ եւ սաստկագոյն։ 16 Ասացից որպէս է եւ թէ վասն էր է։ 17 Քանզի ի ձմերայնի ստերջ են ամպք, եւ որ բերինն ի խոնարհ՝ ինքեանք են այնք, հանդերձ ջրային խոնաւութեամբն, վասն որոյ եւ ոչ ձայն կարեն արձակել։ 18 Իսկ ի գարնանային ժամանակին աւդն պարարի խոնաւութեամբն, եւ յարեգակնային ջերմութենէն ջլանայ զհարստութիւն. եւ առ ի յոյժ փոթորկեալն խոնարհի ի ծով, եւ բերանացեալ համբառնայ զջուրն ի վեր՝ եւ ի սաստիկ արբմանէն ծանրութեամբ յառաջ խաղայ։ 19 Իսկ այլ հողմք շուրջ պատեալ զնովաւ զաւրէն կառավարի զերասանակս ի ձեռս առաւել ստիպաւ անցանէ յերկնային ասպարիսին, իբր առաջին եւ միջին եւ վերջին բախմունս եւ ճայթմունս գործեն. չկարացեալ ընդ անգայտութիւն մարմնոյն միանգամայն հոսեալ զբազմութիւն ծովային ջուրցն, զաւրէն դժուարածին կանանց բարձրաճիչ ձայն արձակեն։ 20 Զորոտումնդ ասեմք եւ այս ոչ դուզնաքեայ եւ կամ դատարկ իրաւք։ 21 Քանզի ի կենդանի ծննդոց մարդական որք յոյժ դժուարին, շիկնելն եւ շառագունելն եւ մեծաձայն աղաղակելն ոչ այլ ինչ է, այլ որչափ զոգին յինքն քաղէ զձայնն ի վեր բարձրացուցանէ, շնչերակքն ի խոնարհ կողմ զմարմինն ճնշէ, զի որ ի ներքսն իցէ բռնադատեալ ուժով ի վայր բերցի։ 22 Իսկ եթէ առ մասն այս բնական հնարիւք վարիցեմք, որչափ եւս առաւել մեծ մարմինն ամպոյ որ է պատճառ ծննդոց երկրային թանձրախիտ մարմնոյս։ 23 Քանզի ձմեռնային ժամանակաւ պաղեաց ձուլեաց սառեաւ ընդարմացոյց զբերրի դէմսն զարգաւանդեայ հող տեղեացն. սոյնպէս եւ զամենայն առապարս։ 24 Արդ՝ ոչ միայն կարաւտ է սա ջերմութեան եւ խոնաւութեան՝ այլ եւ ձայնի արձակելոյ յերկնուստ. զի ի սաստիկ ճայթմանէ աւդոյն շարժմամբ խտացեալ թանձրութիւն հողոյս թուլասցի, եւ ի դալարաբեր արմատոյն բոյսքն խոտոցն ի վեր ընձիւղիցին։ 25 Սոյնպէս եւ պտուկք ծայրից ծառոց բացեալ փթթիցին. եւ այլքն ըստ իւրաքանչիւր կարգի զձմեռնային ծանրատաղտուկ թախծութիւնն ի բաց ընկենուցուն, զարթուցեալք եւ զուարթացեալք յոյժ պայծառութեամբ երկիր առնուցու զվայելչութիւն։ 26 Ապա թէ լինիցին ինչ հետեւանք վնասուց ի սաստիկ որոտալոյ, իբր թէ կարկուտ եւ հրաձգութիւնք, այս ի վրէժխնդրութիւն անզգամաց եւ ի խրատ այնոցիկ որ զահ եւ զերկիւղ արարչին չունին ի հոգիս իւրեանց։ 27 Քանզի մարդկան իշխանաց գործիք են տանջանաց գաւազանք, չարիք, շղթայք, պէսպէս մեքենայք, եւ մարդիկ սպասաւորք եւ սկուռք։ 28 Ոչ զի մարդատեացք իցեն թագաւորք, այլ յառաջահոգակք, շինիչք եւ խաղաղասէրք, կարգիչք եւ յաւրինիչք գեղեցկադիր աւրինաց։ 29 Իսկ վերին թագաւորն արարչական զաւրութեամբն բարերար եւ մատակարար եւ մարդասէր։ 30 Իսկ դատողականաւն խրատիչ եւ կազմիչ. եւ լսեն ամենայն տարերքս եւ ահաւորութեամբ կան ի սպասու. անչափութիւնք անձրեւաց ողողեն, եւ երաշտութիւնք զերկիր դալարաբեր ցամաքեցուցանեն, ժանտախտս գործեն, սուր հիւանդութիւնս, մինչեւ հարկանիլ մարդ եւ անասուն առհասարակ։ 31 Իսկ յորժամ յանհնարին ցասումն ումեք բրդիցի, որպէս երբեմն ուրեմն ի վերայ Սոդոմայեցոցն ի յերկնէ ի հրեղէն մարմնոյն կոտորոտեալ ի վայր հոսէր. զոր եւ այսաւր ի նմին մարմնոյ անկեալ յերկիր շանթիս անուանեմք, եւ հասեալ իբր կենդանի եւ մտաւոր զբարկութեան հրամանսն կատարէ. եւ չդադարելովն ծակէ զթանձրութիւն երկրի թափ անցանէ, ի ներքին կիսագունդն հասանէ. զի ուստի հատաւ՝ անդրէն զտեղի առցէ։ 32 Եւ նորին հրոյն սակի իցէ, զոր ցոլմունս աստեղացդ ասեմք։ 33 Քանզի առ ի յոյժ բախման շրջագայ պարունակացդ շարժելով զյարմարական գնացսն, երեւումն լինի վերին լուսոյն իբրեւ ընդ անաւսրափապարս ինչ աւդեղէնս, եւ յաղամողեալ լուսոյն առ ի ցրուեալ ուժգնութեան աւդոյն. եւ վաղվաղակի ժողովումն ծածկութիւն անդրէն լինի։ 34 Եւ մեք հայեցեալ ի հեռաստանէ, չկարացեալք ճշմարտութեամբ ի վերայ իրացն հասանել հաստատութեամբ, աստեղ թափելոյ նշան առնեմք զայն. եւ ոչ լուսոյն վերնոյ, որ է ճշմարիտ։ 35 Բայց ոմանք ի փիլիսոփայիցն որ յեկեղեցւոջն, ասեն՝ թէ հողմ սառնային եւ թանձր՝ որ եւ զնա եթեր կոչեմք, նա խոնարհի յամպ եւ զջուրն իբր ոլուն սառոյց գնդէ, եւ այն է կարկուտ։ 36 Ասեն թէ եւ զորոտումն այն հողմ առնէ, եւ զփայլատակմունսդ։ 37 Զի ամենայն արարածք բնութեամբ ունին յինքեանս հուր՝ եթէ ցամաքայինք եւ եթէ խոնաւայինք։ 38 Եւ ի բախել հողմոյն այնմ զամպն, հուր ելանէ յամպոյն եւ ձայն ճայթման ըստ բախման հողմոյն։ 39 Զի եթէ սակաւ բախէ, սակաւ ելանէ ձայնն եւ հուրն, եւ անդրէն ընդ ամպսն ցանի ի վեր բերելով աւդոյն։ 40 Եթէ ուժգին բախէ հողմ՝ ուժգին եւ ձայնն, եւ հուր ելանեն, եւ չզաւրէ աւդն ի վեր ցանել զնա ընդ յամպն ի խոնարհ անկանի. եւ ի տեղին, յոր անկանի՝ խաղաղութեան ակն ոչ ունիմք։ 41 Բայց մեք որ յառաջ հուրն տեսանեմք եւ ապա զորոտումն լսեմք, այս է պատճառն, զի թէպէտ եւ յամպոյն զոյգ ելանէ ձայնն եւ հուրն, այլ մեզ հուրն առաջոյ երեւի, վասն զի ակն երագ է քան զունկն, եւ ակն փոյթ կարէ տեսանել ի հեռին զհուրն յորժամ յամպոյն ելանէ։ 42 Իսկ զձայնն ունկն ոչ կարէ լսել ի հեռին, մինչեւ ոչ ի մաւտ հասանէ։ 43 Իսկ զցոլմանէ աստեղացդ ասեն՝ թէ հողմն այն ի պարզ ժամանակի բախէ ինքն զինքն եւ հուրն ելանէ որպէս ամպոյ, բայց նաւսր ելանէ ի հողմոյն եւ ոչ որպէս յամպոյն։ 44 Եւ աւդովն վերաբերեալ անդրէն ամփոփի։1 Է. ՅԱՂԱԳՍ ԿԱԹԻՆ ԾՐՈՅ    2 Զկաթին ծիր որ անուանեցին՝ ոչ այնպէս որպէս չար փիլիսոփայքն առասպելաբանեցին բազում բանիւք։ 3 Զի ոմանք ասացին զդմանէ՝ թէ ճանապարհ է դա հին արեգական հետք։ 4 Իսկ այլք տգիտագոյն քան զնոսա ասեն թէ՝ առագաստն է Պեռսեփոնեայ, զոր սպիտակ սուգն կոչեցին Աթենացիքն։ 5 Այլք ի նոցանէ ասեն՝ թէ Հերակլէս զանդէն գերոնեա ընդ այդ շաւիղ վարեաց։ 6 Նաեւ այլ եւս ըստ նոցին արուեստի ասեն թէ՝ տարածումն է ստեանցն Հերեայ, կնոջն Արամազդայ։ 7 Դարձեալ ոմանք յառաջնոցն հայոց ասացին թէ՝ ի խիստ ձմրան Վահագն նախնի հայոց գողացաւ զյարդ Բարշամայ ասորեստանեայց նախնոյ, զոր եւ մեք սովորեցաք բնախաւսութեամբ յարդգողի հետ անուանել։ 8 Թողէք զայդ ի բաց, ո՜վ ա""ծասէրք եւ մի դուք զայդպիսի բանս լսէք. քանզի փիլիսոփայքն բարիք ասացին զդմանէ թէ խիտ աստեղք են բազումք, նուազք եւ յոյժ ընդ աղաւտ երեւմանէն միաւոր լոյսն տեսանի։ 9 Իսկ մեք, որ եմք աշակերտ վարդապետաց եկեղեցւոյ՝ ասեմք թէ ամենայն գոյացութիւնք վերինք եւ ներքինք խառնուած միաբանութեան ունին գաւտեացն առ իրեարս. եւ է դա անգայտութիւն գաւտեաց վերնոց, զթաղկեալս հրոյն նշոյլս հեղլով ի վայր երեւումն գործ է տեսողացն, այս է նորա պատճառն ճշմարիտ։1 Ը. ՅԱՂԱԳՍ ՀԻՒՍԻՍԱՅԻՆ ԱՍՏԵՂԱՑԴ    2 Զաստեղաց զոր կոչեն բեւեռ երկնի, որ ի տեղն գան շուրջ եւ ոÿչ ծագեն յելից եւ գան ի մուտս։ 3 Եւ սայլք աստեղացդ, որք դէմ ընդ դէմ զաւրէն անուոյ հոլովին, եւ այլ խումբքն, որ շուրջ զնոքաւք են մշտակայ երեւմամբ շրջագայանան։ 4 Ոչ երկրորդեցից զանհամ նոցա ճառս, զի ի յոլով ասելոյ զսուտսն ձանձրոյթ ձեզ լինի։ 5 Այլ ասասցուք որում հաւատացեալ եմք։ 6 Են դոքա նշանակ տեսական, զի երեւակի են եւ իմացական զանտեսին զարփոյն բերեն զնմանութիւն շրջագայութեան ծառայական հասարակութիւն գործելով, բաժանել երից հատուածոց ուղեգնացութեամբ ծովային ճանապարհաւն միաբանութիւն առնելով ցամաքայնոյն եւ կղզայնոյն։ 7 Քանզի թէ ոչ է տուեալ եւ ոչ կարէր առնուլ. եւ կարի գեղեցիկ, քանզի ի մէջ բաժանեցելոցն կարաւտութիւն գործեցաւ։ 8 Իսկ ի ձեռն նաւավարութեան զիւրաքանչիւր պիտոյսն դիւրամատոյցս մերձեցոյց, որում տեղեակն են։ 9 Եւ սովորութիւն է անսուտ բանիւք զճշմարիտն ասել. զցերեկ ասեն յածեալ մոլորի նաւն, եւ ի գիշերի ի ձեռն երկնային արջոցդ ապա երթեալ ելանէ յուղիղ ճանապարհ։ 10 Եւ այս ոչ փոքր նախախնամութիւն է արարողին բոլորեցունց, զի ի ձեռն սայլիցդ ոչ ապրի միայն նաւն այլ եւ նաւավարքն. այլ եւ բազում բիւրք ի նաւահանգիստն զիւրաքանչիւր կարաւտութիւնս բարձեալ տանին ի տունս իւրեանց։ 11 Ապա թէ այդ այդպէս իցէ, ոչ ինչ է յէսդ երկնից վայրապար եւ դուզնաքեայ, այլ առ ի մեծ աւգտութիւնս մարդկան [եւ ի փառս արարչին]։1 Թ. ՅԱՂԱԳՍ ԼՈՒՍՆԻ    2 Զերկրորդ լուսաւորէդ բիւր բանք ճառեալ են յարտաքնոց եւ յեկեղեցականաց, բայց մեզ որ ինչ միաւորեալն է բան յերկոցունցն, յայնց հաճոյ թուեցաւ ասել։ 3 Նիւթ ամանոյ լուսնին նմա միայն է գիտելի, որ արարն զնա։ 4 Բայց առաջինքն, որք ջանացան հասու լինել նմա, ասացին այսպէս՝ թէ լուսինն տարր է սեղմ, խիստ, մաքուր, գնդաձեւ։ 5 Եւ ոչ ունի զլոյսն բնութեամբ, այլ հաղորդութեամբ յարեգականէ առեալ, որպէս զհայելի ընդդէմ արեգական ունելով, եւ նա ճառագայթս բացարձակէ յիւրմէ, նոյնպէս եւ զլուսինդ ասեն։ 6 Բայց երկու ոմանք յեկեղեցոյ ասացին, թէ առանձին ունի լուսինն զլոյսն եւ ոչ յարեգականէ։ 7 Զի որպէս ամանն լուսնի այլ իմն է, նոյնպէս եւ լոյս նորա այլ իմն է։ 8 Եւ ասեն թէ չէ ծանր Աստուծոյ զլոյսն բաժանել ի բազում կերպս։ 9 Զի լոյսն արեգական այլ ունի կերպ եւ լուսնի այլ աւտար ի նմանէ։ 10 Դարձեալ լոյս աստեղացն աւտար յերկոցունց լուսաւորացն. եւ լոյս հրոյն եւս առաւել աւտար յամենեցունց։ 11 Նաեւ է ճճի մի որ անուանի փոսուռայ եւ ունի լուսաւորութիւն ի տտանն, որ եւ զգիրս մարթ է նովաւ ընթեռնուլ ի վերայ կարգի գրոյն տանելով։ 12 Արդ՝ եթէ ի զեռունն յայն արհամարհեալ եդ Աստուած լուսաւորութիւն յատուկ որ ոչ յումեքէ առնու, այլ հաստատեալ կայ յիւրում մարմնին աւտար յամենայն լուսոյ, որ ոչ սպիտակ է եւ ոչ լուրջ, ոչ դեղին եւ ոչ կարմրագոյն, այլ կանաչ իմն գոյն է լուսիկն մեղմ, ըստ իւրում տկարութեան, համայն յատուկ ասեն, որչափ եւս առաւել պարտիմք հաւանել՝ թէ լուսնի ետ լոյս Աստուած առաձնական, եւ յոչ ոք արար կարաւտ ապաստանի։ 13 Բայց ես հաւանիմ բազմաց իմաստասիրութեան յարեգականէ ասել. իսկ որ սեւ նշանքն երեւին ի լուսնին իբր գիծք իմն դրոշմի, ասացին զնմանէ արտաքինքն՝ թէ խոյլք են խոռոչաց, որպէս յական յակնթի, եւ վասն զի ոչ անգեզ ունի զլուսաւորութիւն, այնր աղագաւ ոչ կարէ տալ լոյս որպէս զարեգակն։ 14 Զի եւ գունդս բիւրեղ որ գեղն ունիցի կամ սպի ունի, ոչ կարէ հեղուլ բորբ շող լուսոյն։ 15 Իսկ եկեղեցականքն ասացին թէ այն որ երեւին ի լուսնի, երկիր է այն եւ ծով, զի որպէս հայելի զամենայն ընդդէմ կացելոց իւր ցուցանէ յինքեան զնմանութիւն, նոյնպէս է լուսինն ցուցանէ յինքեան զերկիր եւ զծով, ըստ բանին, որ ասէ՝ թէ լուսին է հայելի աշխարհի, զի մեծ իսկ է միանձնութեամբ իբրեւ զերկիր։ 16 Եւ ես ցուցից քեզ ի սակաւ նմանութեանց առնուլ աւրինակ։ 17 Ուսիր ի քաղաքաց որ ընդ ամենայն տիեզերս շինեալ են ի միմեանց հեռիք, հայեաց ընդ հրապարակսն եւ ընդ փողոցսն՝ որ ուղղորդ ընդ արեւելս հայիցին, զիարդ միանգամայն լուսաւորեսցին, եւ միով կերպարանաւք տեսանես, զի լուսաւորէ զամենայն նուրբ փողոցս եւ զամրաստանս։ 18 Եւ զիարդ է այս, եթէ ոչ առ ամենեսեան է մեծութեամբ. եւ կշիւռ (!) յերեսս ամենեցուն արձակէ զլոյսն։ 19 Եւ արդ՝ ի տկարութենէ ճրագի ուսիր զմեծութիւն լուսնի ի լուսոյն իւրմէ, քանզի յոյժ տկար է լոյսն որ տարածանի ի ճրագէ, այնպէս զի յորժամ գտանիցին բազումք ի միում տան, եւ մի ոմն որ կացցէ ուղիղ ընդդէմ ճրագին եւ այլոց ստուերքն այսր անդր ձգին եւ խուսափեն, եւ այն ոչ միով կերպարանաւ, զի չիք մեծութիւն լուսոյ նորա, վասն այնորիկ ոչ կարէ տալ միակերպ ստուերս ամենեցուն, զի որ ի մաւտոյ կայ՝ զնորայն մեծացուցանէ զստուեր, եւ որ հեռագոյն՝ զնորայն փոքրացուցանէ։ 20 Արդ՝ եթէ ոչ մեծ էր լուսինն, ոչ հաւասար կարէր ծագել եւ միակերպ տալ ստուերս ամենեցուն, որ բնակալեն ի հիւսիս կամ ի հարաւ։ 21 Այլ վասն զի մեծ է միանձնութեամբ ըստ աստուածային գրոց, որ ասէ, թէ արար լուսաւորս մեծամեծս ի նշանս, ի ժամանակս, յաւուրս եւ ի տարիս։ 22 Յոյժ պիտոյ են մարդկան նշանք, որ լինին ի լուսաւորացդ, եթէ ոք ըստ կէտ սահմանին ոչ ելանէ՝ աւտարոտի քննութեամբ, զի որ միտ եդեալ ընտրեսցէ զգեղեցիկ փորձ նոցա եւ ոչ խառնեսցէ ի ներքս զամբարշտութիւն, ազգի ազգի հնարս աւգտութեան գտանէ ի նշանաց անտի։ 23 Զի վասն խոնաւոյ զժամանակաց բազում անգամ վարդապետք լինին մեզ աւդոցն պղտորութեան եւ դառնաշունչ հողմոց սառնամանեաց։ 24 Զի յերեքաւրեայ ժամանակի յորժամ վճիտ երեւեսցի՝ զյստակ պարզոց յայտ առնէ։ 25 Եւ յորժամ ի մահիկեղջերն զնշան կարմրութեան կամ զմթարութեան ունիցի, ջուրք բազումք յամպոց յերկիր հեղուն, եւ հարաւ յորդաշունչ բռնութեամբ յաւդս բարբառի։ 26 Եւ յորժամ շուրջ բակ ունիցի լուսինն յամպոց, եւ ի նմին աւուր ունի մռայլ զարեգակն յամպոց. ջուրք բազում յաւդոց յերկիր առաքին, կամ զարամուր փքոց եւ զդառնացուցիչ հողմոց ամբոխելոց յայտ առնէ։ 27 Զի յընծայման լուսնին բազում անգամ յորժամ յիստակ եւ խաղաղ իցէ աւդն, յանկարծակի խռովութիւն սաստիկ հողմոյ յայտնի ի նմա մրրկեալ։ 28 Եւ ամպք ի վերայ ամպոց դիզանին, յահ եւ յերկիւղ մեծի տագնապի։ 29 Եւ այսու ամենայնիւ յայտ է, թէ նշանք որ լինին ի լուսաւորացդ, ի շահ աւգտութեան աշխարհի է։ 30 Նաւավարն զգուշասցի եւ մի խառնեսցէ զնաւն ի ծով, այլ անդէն զտեղի առեալ պահեսցէ ի նաւահանգստին, զի մի պաշարեալ գտցի ի մէջ ծովուն ի շնչել հողմոցն ամբոխելոց։ 31 Եւ ճանապարհորդն զգուշասցի, զի մի ելեալ ի տանէ երթալ աշխատել ի բքայոյզ եւ կամ յանձրեւաց ժամանակի։ 32 Սոյնպէս եւ մշակն յառաջագոյն իմասցի սերմանել եւ տնկել ի պատշաճ ժամանակի։ 33 Զի ի փոփոխմունս որ լինին ի լուսնի, անասունք զլիութիւն առնուն. եւ տունկք աւգնականութիւն գտանեն աճման սննդեան իւրեանց։ 34 Զի մի մաշելն լուծութիւն եւ ունայնութիւն գտանի ի նոսա. եւ յաճելն լիութիւն եւ պնդութիւն առաւելու ի նոսա։ 35 Քանզի լուսին ի ջերմութենէ եւ ի խոնաւութենէ ունի խառնուած, եւ այս լիցի քեզ նշան, զի որք լուսնակի ննջեն, խոնաւութիւն լինի ի գլուխս նոցա, եւ զմիս դալար եթէ ի լուսնակի կախեսցես, վաղվաղակի հոտի եւ ապականի։ 36 Եւ ի ջրայինս պակասութիւն եւ լիութիւն գտանի. սապէս եւ ի սիրտս ծառոց։ 37 Եւ գնացք իմն են ասեն յաշխարհին Եւրոպացւոց յՈվկիանոս, որ երբեմն ցուցանեն յաւելուած լիութեան, եւ երբեմն զիջանին ի լիութենէ անտի. եւ այս ասեն ըստ գնացից լուսնի փոփոխին։ 38 Ի սկզբան ծննդեան լուսնի անշարժական ասեն գնացք խաղացիցն եւ ըստ աճելն լուսնի՝ սկսանին շարժել եւ զեռալ։ 39 Եւ դարձեալ՝ յայնմ ծովու որ անուանեալ կոչի երեկորեայ, նմանութեան որակաց է ասեն ի միջին, իբր թէ ձգեն եւ ծծեն, խոնարհին եւ պակասին ընդ պակասելն լուսնի. եւ յորդաբուխ վերանան ընդ լնուլն լուսնի։ 40 Այս են նշանք եւ զաւրութիւնք նորա ի յերկրի եւ ի ծովու։ 41 Իսկ զժամանակս, զաւուրս եւ զտարիս՝ որոշէ եւ սա հանգոյն արեգական, աւր ԻԴ. ժամ ընթանալով ընդ տիւ եւ ընդ գիշեր, ամիս յընծայմանէն յընծայումն. եւ երիցս կատարելով առնէ արեգակն ժամանակ յեղանակի։ 42 Եւ ԲԺ.անիցս կատարելով՝ առնէ տարի ըստ աւրինակի թուոց եբրայեցւոց, որ կատարեն զընթացս տարւոյն ի հին կտակարանաց։ 43 Իսկ իշխանութիւն գիշերոյ՝ ցուցանել ի նմա զլոյսն իւր։ 44 Քանզի կարակնահատք բոլորութիւնք անուշաձեւք երկուց տարերցդ՝ մին առանձին ունի զբոլոր բազմութիւն լուսոյն։ 45 Իսկ առ միւսն առ նոյն հանդիպի՝ ընդունելով մասն գիշերային լուսոյն. եւ նա հանապազաւր անխափան գնացիւքն՝ առ սակաւ սակաւ մատուցանէ զմասունս երեւակի լուսոյն աճմամբ եւ նուազութեամբ։ 46 Քանզի ոչ եթէ հանապազորդ ընդ նմին շաւիղն գնայ արեգական՝ յորժամ ի հարաւակողմ կոյս նահանջիցի, եւ կամ այսրէն ի միջաւրէդ. նոյնպէս եւ լուսին ի ձեռն այս երկուց փոփոխմանց տալոյ եւ առնելոյ լինի աճումն եւ մաշումն։ 47 Վասն զի լուսինն բերի ի ներքնում պարունակիս, եւ արեգակն ի վերոյ նորա ի Ե.երորդ պարունակին. եւ ի շրջագայանալն երկոցունց հանապազ տեսանեն զմիմեանս։ 48 Եւ յորժամ արեգակն գնայ ի մաւտ ի լուսինն՝ նուազութիւն լինի լուսոյ լուսնին. զի վերին կողմ գնդին լուսնի ունի զբոլորութիւն լուսոյն որ ընդդէմ արեգականն հայեսցի, զի ի վերոյ նորա է։ 49 Եւ կէս գնդին լուսնի, որ ի խոնարհ յերկիր կոյս հայի անլոյս՝ ներքին կողմն գնդին լուսնի երեւի ծածկեալ յիւրում ստուերին։ 50 Եւ յորժամ հեռանայ լուսինն յարեգականէն, մեծանայ լնու լոյսն լուսնի. վասն զի հեռանալով յարեգականէ, լուսաւորի ներքին կողմ (!) գնդին լուսնի, եւ ստուեր տարերն իւրոյ ի ներքին կողմն հալածի ի վեր փոխելով։ 51 Քանզի այս է յայտնի պատճառ. վերին եւ ներքին կիսագունդքն առ Է. պարունակացդ գեր ի վերոյ երկրիս յերկուս բաժանեալ գիշերոյ եւ տունջեան քառեակ Զ.եկաւք։ 52 Եւ երբեմն հասանելով յարեւմուտս ի ներքին կիսագունդն զերկուս վեցեակս արեգական ունիցի գիշերային մասամբն զառ ի ներքոյս շրջագայութեան։ 53 Իսկ ընդդէմ նմին զերկուս վեցեակսն լուսինն ունիցի ի վերայ երկրիս եւ ընդ կողմն հիւսիսոյ մատուցանէ արեգակն լրումն լուսոյ ունակութեան լուսնի, ոչ հանապազորդ լիով. մատուցանէ, այլ ըստ մաւտելոյ եւ ըստ հեռանալոյ յարեգակն, երբեմն կատարեալ լի ի բոլորն բոլորակաւն երեւի լոյս իւր, եւ երբեմն մաշեալ եւ պակասեալ ի լուսոյն զպակասութիւն իւր նախ ցուցանէ լուսին ի վերայ միոյ միոյ կողմանց իւրոց։ 54 Զի յորժամ աճէ մի կողմ, միւս կողմ (!) զնշանակ աղջամղջի ցուցանէ։ 55 Եւ դարձեալ յորժամ սկսանի պակասել միւս կողմն, ամփոփի ինքն յինքն, զի ծածկեաց ի միւս կողմն. եւ յորժամ սկսանի երեւել յարեւմտից յարեւելս կոյս՝ ցուցանէ զհայեցուածս բոլորն բոլորակին։ 56 Եւ յորժամ յարեւելից սկսանի մաշիլ՝ յարեւմուտս կոյս սկսանիցի ցուցանել զմահիկեղջիւրսն, եւ այնպէս լուսաւորի կողմ (!) գնդին լուսնի՝ որ ի յարեգականէ կուսէ լինի։ 57 Եւ որ ի միւս կողմանէ լինի, կէս գնդին լուսնի առանց լուսոյ երեւի ծածկեալ ի ծոց իւրոյ հովանոյն. զի պակասումն լուսոյ լուսնի ստուեր տարերն իւրոյ է ինքն յինքեան ունելով հովանի։ 58 Իսկ յորժամ համաւրէն այն որ ետն՝ ի բաց հանցէ ի նմանէ զլոյսն, եւ սուղ ծածկութիւն լինի մինչեւ անդրէն ծնցի զնա նովին լուսովն։ 59 Դարձեալ եթէ դիպեսցի ժամանակ լուսնի կամ ի լրմունս՝ կամ ի միջոցի կամ մերձ ի հինսն, եւ լուսին իցէ ի վերին կիսագնդին, եւ արեգակն հանգոյն նմին ի ներքնում կիսագնդին, եւ երկոքին դիպեսցին հասարակաւորութեամբ միջին տրամագծին ի միում ժամու, ոչ կարէ արեգակն մատուցանել ընդ հիւսիսային կողմ զսովորական ձգումն մասին լուսոյն լոկ մնացեալ ի գիշերային անիւն՝ ի լուսոյ կորնչել լուսնի կարդացաք. եւ կարի քաջ լուսոյն կորուստ ասացաք եւ ոչ տարերն, զի ամենեցուն յայտնի երեւի բոլորածիրն ի տեղւոջն, եւ առ երագ շարժմունս վերնոյ եւ ներքնոյ անցանել ի բաժանել տեղեաւն անդրէն զսովորականն ընդունի լուսին, վասն զի անցանէ զնովաւ ստուեր երկրի, որ ծածկեաց եւ խաւարեցոյց զնա։ 60 Արդ ամենայն եղեալքս անկեալ են ընդ յարմարական մասամբքն եւ ընդ ապականագործ հետեւանաւք։ 61 Եւ այս ոչ դուզնաքեայ նախախնամութիւն արարողին, զի մի ոք զարարածս տեսեալ առանց ապականութեան զսոսա իսկ արարիչս կարծիցէ։ 62 Այլ զի հանապազ յերեւելի տարերս վայելեսցէ զերկրաւոր սպասաւորութիւնս, եւ զարարիչն ամենայնի գեր ի վերոյ գիտիցէ։1 Ժ. ՅԱՂԱԳՍ ԱՐԵԳԱԿԱՆ    2 Յոյժ սիրելի է ինձ ի միաւորութեանց նոցա բանից յիմումս ճառի առնել զառասութիւնս բանից, որ ինչ յաղագս առաջնոյ եւ մեծի լուսաւորիդ է բան. եւ արդ ասացից նոյնպէս եթէ նիւթ ամանոյ արեգականն Արարչին միայնոյ է գիտելի։ 3 Իսկ պատուականք յարարածս մարդիկ այնչափ միայն գիտացին զնա, թէ է տարր սեղմ, խիստ, մաքուր, գնդաձեւ, բոլոր ամենեւին, անգեղն եւ անսպի, ինքն է ցուրտ բնութեամբ. զջերմութիւն եւ զլուսաւորութիւն յարփոյ առեալ հեղու յաւդս, որով լուսաւորի եւ ջեռնու երկիր։ 4 Եւ հաւանեցուցանէ զքեզ աւրինակ. գունդ բիւրեղ յորժամ յարեւու ունիցիս, տես զի ինքն ցուրտ է ամենեւին, իսկ որ շողն կաթէ ի նմանէ, պայծառ է առաւել քան զլոյս արեգական, եւ ուրանաւր կաթէ, լուցանի. քանզի ի կաթուած շողոյ նորա հուր ծնանի, թէպէտ եւ ինքն ցուրտ է բնութեամբ։ 5 Նոյնպէս եւ զարեգակնդ իմա։ 6 Բայց երկուք (!) ոմանք յեկեղեցւոյ՝ ոչ այսպէս, այլ ասացին, թէ ինքն իսկ արեգակն ունի զլոյս իւր բնութեամբն յինքեան բնակեալ. ոչ յարփոյ եւ ոչ յայլ ումեքէ առնու։ 7 Այլ ասեն թէ լոյսդ արեգական այն լոյսն է՝ որ յառաջ քան զեղանիլ լուսաւորացդ էր. վասն զի լուսաւորքդ արարած են յաւուրն Դ.որդի։ 8 Իսկ երից աւուրցն նախագունից լոյսն ցիր բնութիւն էր, եւ արեգակն աման եղեւ այնր լուսոյն, եւ ժողովեաց եւ արկ Աստուած ի դա զլոյսն զայն, զորմէ ասացի թէ ցիր բնութիւն էր. եւ ժողովեալ ունի զնա յինքեան արեգակն, որպէս ճրագ զհուր, զոր աւրինակ այլ իմն հուրն է եւ այլ իմն ճրագն. զի մինն ունի յարարածի իւրում զաւրութիւն լուսոյ. եւ միւսն յարդարեալ կազմի առ ի լուսաւորել։ 9 Սոյնպէս եւ լուսոյն առաջնոյ կազմեցան լինել ամանք լուսաւորքդ։ 10 Արդ՝ թէպէտ հոգեւորք են եւ սոքա, սակայն ես հաւանիմ սրբոց հարցն բազմաց միաբանելոցն՝ զոր եւ բարի փիլիսոփայքն արտաքնոցն համաձայնեն յարփոյ ունել զլուսաւորութիւն եւ զջերմութիւն։ 11 Թողում զչար փիլիսոփայիցն ճառս, որ ասեն թէ ի շփելոյ երագ ընթացիցն իւրոյ առնու ջերմութիւն եւ աւդոյս բերեալ տարածէ զաշխարհաւ։ 12 Բայց իմաստուն յայսոսիկ խորհողաց յայտնի է թէ յարփոյ է, եւ լոյսն եւ ջերմութիւն որպէս առաջնոցն հաճոյ թուեցաւ ասել։ 13 Եւ վասն ընթացից լուսաւորացդ ի մտից յելս կոյս ընդդէմ երկնի մի ումեք անհաւատ թուեցեալ յամառեսցի, ասելով թէ մեք տեսանեմք զլուսաւորսդ ելեալ յարեւելից եւ եկեալ մինչեւ յարեւմուտս՝ եւ կամ զանուանսդ ինչ կարծեսցէ վկայս. այլ գիտասցէ թէ երկին է այն, որ հանէ զնոսա յելից եւ բերէ ի մուտս. քանզի անչափ է երագութիւն շրջագայութեան երկնի։ 14 Արդ՝ որք միտս ունիցին՝ դիւրին է ի տեսութեանցն իմանալ, թէ յարեւելս կոյս գնան արեգակն եւ լուսին եւ բազումք յաստեղաց, որք ոչ կցեալ խմբաւք ունին զետեղակալութիւնս։ 15 Եւ չէ ինչ պիտոյ եթէ ի մրջենէ կամ ի նոյն նմանեաց առնուցումք աւրինակս գնացից լուսաւորացդ։ 16 Քանզի ասեն արտաքինքն, եթէ մրջիւնն լիցի քեզ աւրինակ, առեալ զմրջիւն դիր ի վերայ երկանի. եւ տես թէ զիարդ ընթանայ ընդդէմ երկանին եկիցն։ 17 Վասն զի ոչ ի կողմն կարէ ընթանալ եւ ոչ զոյգ ընդ երկանին ընթացից։ 18 Քանզի երկանն երագ է քան զընթացս մրջեանն եւ գլորէ զնա, վասն այնորիկ հարկաւորի ընդդէմ երկանին եկիցն ընթանալ։ 19 Իսկ երկանն իւրով երագութեամբն ընդ իւր բերեալ զնա յոր կոյս ինքն գայ ի շուրջ։ 20 Դարձեալ թէ կռուեցուցանես զմրջիւն յանուի ի կողմանէ հեցին, նոյնպէս ընդդէմ անւոյն ընթանայ, բայց զի յոյժ երագ է անիւն, փոյթ փոյթ բերէ զնա ընդ իւրեաւ, չժամանէ մրջիւնն եւ ոչ զերիր մասն հեցի միոյ ընթանալ, մինչ անիւն հանէ եւ իջուցանէ զնա երագ երագ ածելով ընդ իւր։ 21 Արդ՝ թէպէտ եւ նման քաջ է օրինակս, սակայն մեզ անարգանք են ուսանել զընթացս լուսաւորաց ի փոքունց եւ ի մթին աւրինակաց. սապէս եւ զլուսաւորսդ իմա. այլ որ ոք ուշիմ միտ եդեալ հայեսցի, դիւրեաւ է ուսանել ի լուսնոյ. թէպէտ յարեգականէ ոչ կարես գիտել վասն առաւել լուսափայլ ճառագայթիցն, մանաւանդ թէ ի կենդանի ձայնէ յումեքէ ոչ վարժիցիս։ 22 Այլ հայեցեալ ի լուսին, տես յընծայման նորա, զիարդ ի մտանել արեգականն երեւի լուսինն մաւտ ի մուտս, եւ յամենայն աւուր հայեա (!) ի նոյն ժամու եւ տես թէ զիարդ աւր քան զաւր զարեւելիւք երեւի. եւ գիտեա որչափ տեսեր զտեղին ուր ժամէ ի ժամ փոխեցաւ յառաջ ընդ յարեւելիւք՝ այնչափ է նորա ընթացք աւուրն։ 23 Եւ ուսիր թէ երագութիւն երկանին է այն որ ածէ զնա յաւուր պատել զաշխարհաւ եւ ոչ թէ իւր ընթացքն։ 24 Եւ զարեգակն թէպէտ եւ ոչ կարես տեսութեամբ ուսանել, այլ իմացիր ի կենդանակացդ անուանեցելոց յաստեղատանցդ։ 25 Ահա տեսանես զիարդ կարգեալ կան կցեալ զմիմեանց եւ ծագեն յելից, նախ խոյն, եւ ապա ցուլ, եւ ապա երկաւորի, եւ որ ի կարգին, եւ արեգական կատարեալ զխոյն փոխի ի ցուլն, եւ ի նմանէ յայլսն ընդդէմ երկնի ընթանալով յարեւելս կոյս։ 26 Հաւանեսցի իբրեւ զիս առաջնոցն վասն ընթացից արեգական եւ այլոց լուսաւորացդ թէ ոչ հոլովելով ընթանան, այլ պտուտաբար շուրջ գոլով որպէս զանգոյ զպտոյտ հարել ի տապեղ։ 27 Այսուհետեւ շատացեալ որ ինչ յաղագս ընթացից է բանս, երթիցուք յաստուածային գրոց ճառս որ ասէ՝ եղիցի ի նշանս, ի ժամանակս, յաւուրս եւ ի տարիս։ 28 Բազում նշանս ունիմք ուսանել յարեգականէ, եթէ ոչ առնուցումք զխելագարեալ խորհուրդս աստեղաբաշխիցն, որ ինչ պատահման վիճակաց եւ ծննդաբանութեան է։ 29 Քանզի զմի ինչ իրս որ երեւին յարեգականէ. եւ փրկիչն մեր յայտնեաց յաւետարանին՝ թէ յորժամ տեսանէք զի գայ ամպ յարեւելիցս, ասէք թէ անձրեւ լինի. եւ լինի այնպէս։ 30 Եւ յորժամ հարաւ շնչէ, ասէք թէ խորշակ ընթանայ, եւ լինի այնպէս։ 31 Ըստ սմին աւրինակի, այլ եւս բազում կերպարանաւք փորձիւ յայտ լինի, զի յորժամ ընդ ծագել արեգական մթագոյն ելանիցէ՝ արեան եւ կայծական նշանակ ունիցին ճառագայթքն ըստ փոփոխման խստաշունչ աւդոց. եւ եթէ ի նմին կերպարանս կացցէ եւ աւդն պղտորեալ եւ յուզեալ ոչ յստակեսցի եւ գոյն մթագին ոչ լրթասցի, եւ հողմք եւս խստաշունչք յուզեսցին, եւ ամպն եւս քան զեւս յաւելեսցի, զերկար խոնաւայուզից եւ զսաստիկ անձրեւաց յայտ առնէ։ 32 Եւ դարձեալ յորժամ ամպոց յամպ մտանիցէ եւ ելանիցէ արեգակն զջերմակիծ շող ամբն յերկիր առաքելով, զխոնաւութենէ աւդոյ յայտ առնէ։ 33 Դարձեալ յորժամ լինիցի ծագումն զյառաջեւսն խանձելով զառաւրեայ անձրեւածումն նշանակէ։ 34 Իսկ յորժամ ի մուտս զյետոյսն խանձիցէ զերկինս կարմրացուցանելով՝ զառաւրեայ պարզոց յայտ առնէ։ 35 Մեկնութիւն նշանաց եղեւ առաջին բանիւքդ։ 36 Ասասցուք արդ՝ վասն ժամանակաց որ են փոփոխմունք աւդոց եւ գնացք ժամու եւ երեւել սառնամանեաց ձմերայնոյ, եւ քաղցրախառն շնչելոյ աւդոյ գարնայնոյ, եւ բոցախառն հրատք տապոյն ժամանակաց ամարայնոյ, եւ մեղմախառն ցրտութեան ժամանակաց աշնանոյն։ 37 Զի այս ամենայն փոփոխմունք ժամանակաց աստիճանաց արդար գնացիւք արեգականէն՝ շրջին անցանեն ի վերայ մեր կարգ ըստ կարգի, յաւրինեալ յարդարմամբք՝ ըստ ակնարկելոյ զաւրութեանն, որ պատշաճեաց զնոսա յիւրաքանչիւր կարգս եւ ի ժամանակս։ 38 Զի ձմեռն այսպէս լինի. յորժամ հեռանայ մերժի յիջանել արեգակն ի հարաւ, եւ անդէն մշտնջենաւորէ զգնացս իւր, յայնժամ յաճախեալ բազմանայ աստ ի մերում կողմանս երկայնութիւնք ստուերաց գիշերոյն որ է խաւար։ 39 Եւ յիջանել արեգական ի հարաւակոյս կողմանս, շնչեն ցրտաշունչ սառնամանիք ընդդէմ աւդոց, որ տարածեալ կայ առ երկրաւս. եւ ի պատճառոյ խոնաւութեանն, որ զարթնուն ի վերայ երկրի, առնին անձրեւայոյզք եւ թաւնընկէցք եւ բալաձիգք եւ ձիւնաբերք։ 40 Դարձեալ յորժամ սկսանի արեգակն աստիճանել ելանել ի հարաւակողմ կողմանց՝ գալ հասանել ի հասարակած երկնից, զհաւասարութիւն տունջեան եւ գիշերոյ կատարէ։ 41 Մեծ սքանչելեաւք բաժանի կարգ ժամանակացն. որչափ վերասցի ելցէ արեգակն փոփոխելով զգնացս իւր ի ծագելն յերկիր, եւ ի նոսին զետեղ առեալ դադարեսցէ։ 42 Եւ այսպէս քաղցրախառն խառնուածովք յարդարի գարունն իւրով մեծագեղ վայելչութեամբն. զի ի նմա արմատք արձակեն զբոյսս, մարգք զուարճանան, ծաղիկք պայծառանան, տունկք ցցուիցին, ծառք արձակեն զբողբոջսն, եւ անասունք հանդերձ թռչնաւք եւ ծովային ջրածնունդ զեռնաւք. եւ ամենեքեան ըստ իւրաքանչիւր ազգի գան ի ծնունդ, ի սէր եւ ի սնունդ։ 43 Եւ յետ այսորիկ սկսանի մաւտել գալ արեգակն ի փոփոխմունս ամարայնոյ. եւ երեւեցուցանել զգնացս իւր ի կողմանս հիւսիսոյ, ձգել եւ երկայնացուցանել զտիւս. եւ քանզի յամրագնաց ժամաւք անցանէ զաւդովք, յերկարաձիգ գնացիւք ջեռուցանէ ի վերայ աւդոյ. եւ ծծէ ի ներքոյ զխոնաւութիւն երկրի, եւ առնի գործակից եւ վաստակակից սերմանց ի պաշտել զպէտս նոցա պարարեալ պնդէ զի հասցեն ի չափ սննդեան իւրեանց. նոյնպէս եւ զպտուղս ծառոց։ 44 Եւ յորժամ ի վերին բարձանց ծագեսցէ արեգակն, փոքրկանան ստուերք տարերց երկրի, եւ կարճին շուքք հասակաց ի մէջաւրեայ ժամանակի, տիւքն երկայնք լինին։ 45 Եւ յորժամ ստուերքն երկայնին՝ աւուրքն փոքունք լինին, եւ աստ առ մեզ, որ ի կողմանս հիւսիսոյ բնակեալ եմք, այլազգ անկանին ի մէնջ ստուերք. եւ յայլում աշխարհի միոջ այլազգ, զի Բ. աւուրս յամենայն տարոջ ի մէջաւրեայ ժամանակի առանց ստուերի լինի. քանզի կշիռ ի վերայ գլխոյ ամենեցուն կան ճառագայթք արեգականն, եւ հասարակ յամենայն կողմանց արկանէ զնշոյլս պայծառութեանն ի վերուստ մինչեւ ընդ ներքին խորս ջրհորոց ընդ նեղ եւ ընդ նուրբ բերանս մտանէ շող եւ լուսաւորէ. եւ անուանեն զաւուրսն անստուեր միջաւրեայ։ 46 Եւ այլք որ ի հեռաւոր աշխարհին Հնդկաց բնակեալ են, եւ անդր եւս քան զՍինդ եւ զՍմրղանդ ստուերք հասակաց մարդկան յերկոցունց կողմանց երեւի. եւ կոչեն իսկ երկստուերեան աւուրս։ 47 Եւ այս ամենայն ի փոփոխելոյ գնացից արեգական լինի։ 48 Եւ իբրեւ հասուցանէ զսերմանս եւ զմիրգս ի կատարեալ չափսն, ապա սկսանի սակաւ սակաւ մեղմանալ ի բոցաճաճանչ տապոյն։ 49 Սկսանի այնուհետեւ մերձենալ աշունն, ցուցանել նմա զմեղմախառն գնացս իւր, եւ գայ հասանէ քաղցրախառն խառնուածն, որ ունի զմիջնորդութիւն. եւ ըստ աստիճանելոյ սկսանի երեւել նշանակ ցրտոյ կարգին մտանելոյ ի սառնամանիս ձմերայնոյ. ի շրջելոյն արեգական՝ որ իջանէ մեղմով ի կողմանց հիւսիսոյ, երթալ երեւեցուցանել զգնացս իւր ի կողմանս հարաւոյ։ 50 Եւ այսպէս ի փոփոխել արեգական զգնացս իւր կատարէ ժամանակս յեղանակաց։ 51 Եւ եղիցին յաւուրս՝ որպէս եւ Սաղմոսն վկայեաց՝ թէ իշխանական տունջեան. եւ իւ իւիք իցէ իշխանական տունջեան՝ եթէ ոչ գնացիւքն ցուցանել ի նմա զլոյս իւր. յորժամ ի վեր քան զկէս գնդին առնիցէ զգնացս իւր, հալածելով զխաւարն եւ լուսաւորելով զաւդս որ կոչեցաւ տիւ։ 52 Եւ արդ՝ յայտ է թէ տիւ ի լուսոյ արեգականէ լինի։ 53 Իսկ գիշեր ոչ եթէ յումեքէ, այլ ուր ոչ գոյ լոյս, անդ խաւար է, եւ գիշեր է ստուերաբոյս որ անկանի ի տարերէ երկրիս. զի ամենայն ինչ որ կայ ընդդէմ լուսոյն, նա է պատճառք երեւելոյ խաւարի։ 54 Որպէս ստուերք երկրի պատճառ է գիշերոյ։ 55 Եւ հաւանեցուցանէ զքեզ աւրինակն, որպէս թէ հարկանիցես տաղաւար ի սաստիկ լուսաւորութեան ի մէջաւրեայ ժամանակի՝ եւ պատիցես պնդիցես ամենեւին արտաքուստ, զի մի մնասցէ նմա նշոյլք լուսոյ եւ հայեցեալ տես որպէս խաւար թանձրամած մթացեալ գտանի ի նմա։ 56 Եւ գիտեա, թէ դու ես արարող խաւարին՝ եւ տաղաւարն է պատճառք։ 57 Զի ամենայն վայրք որ առանց լուսոյ են, խաւար մածեալ գտանի ի նմա։ 58 Նոյնպէս եւ գիշեր՝ յորժամ ի ներքին կիսագունդն խոնարհեսցի արեգակն, եւ պակասիցէ ÿի յաւդոյս լոյս, եւ անկանիցի զնովաւ ստուեր տարեր երկրի. քանզի ստուերս զոր տեսանեմք ի տուէ՝ նա է խաւարն գիշերոյ ի փոփոխելոյ ճառագայթից արեգական։ 59 Զի յորժամ յարեւելից երեւեսցի լոյսն՝ ստուերն յարեւմուտս կոյս ձգի։ 60 Եւ յորժամ ի հարաւ անցանէ լոյսն՝ ստուերն ի հիւսիս կոյս փոխի։ 61 Իսկ յորժամ յարեւմուտս փոխի լոյսն՝ ստուերն ուղղորդ յարեւելս անկանի։ 62 Եւ ի մտանել արեգական՝ ստուեր տարեր երկրի յաւդս վերանայ. եւ այնպէս մտանէ խաւար տիրել յաշխարհի, որ անուանեցաւ գիշեր։ 63 Դարձեալ եւ ի տարիս եդաւ լինել արեգակն ըստ աւրինակի թուոց յունաց որ յաւանդութենէ հարցն իւրեանց համարին զտարի արեգական, ի հաստատեալ կիտէն մինչեւ ցմիւս կէտն նշանակել. եւ ըստ ընթացից շարժմանն զոր ունի արեգակն, նոյնպէս առնի կատարումն տարոյն իւրոյ։ 64 Եւ արար, ասէ, Աստուած լուսաւորս մեծամեծս, եւ զնովիմբ ածեալ՝ ասէ թէ զլուսաւորն մեծ։ 65 Միտք բանիցս այսպիսի իմն են, իբրու թէ՝ ինչ մի միանձնութեամբ մեկնակ մեծ է ըստ միանձնութեան երկնից, երկրի, եւ ծովու։ 66 Իսկ այլքն եւս որ կոչին մեծք, ըստ աւրինակի բնութեանցն, որ գտանին առ մեզ, ոմն մեծ քան զընկեր իւր, որպէս զի մեծ է ձի քան զձի, եւ եզն քան զեզն։ 67 Ոչ եթէ ըստ մեծութեանն այլ ինչ տարր էր, այլ ըստ համեմատութեան իւրոյ ընկերին ասի մեծութիւն նոցա։ 68 Արդ՝ ոչ այսպէս է մեծութիւն լուսաւորացդ, որպէս մեծ իցէ աստղ քան զաստղ. այլ այնպէս իմն մեծատարած մեծութիւն ունին որ բաւական են առհասարակ լուսաւորել զամենայն՝ ծագեալ ծաւալեալ համասփիւռ յերկինս յերկրի եւ ի ծովու. եւ շուրջանակի յամենայն ծագս երկրի։ 69 Եւ քանզի զամենայն բոլորակն երկնից տարածի ունի լուսաւորդ ի ծագելն եւ ի մտանելն իւր. եւ զամենայն միջավայրս վայրեացն՝ իբրու զմի ինչ ունի միանգամայն զամենայն։ 70 Վասն այսորիկ միապէս միով կերպարանաւք երեւի ամենայն մարդկան, որ բնակեալ են յամենայն ծագս երկրի։ 71 Եւ գիտեա թէ ամենայն մեծ իրք ի հեռաստանէ փոքունք երեւին, եւ յորժամ երթաս մաւտիս, ապա ստուգես՝ թէ մեծ է եւ ոչ փոքր։ 72 Իսկ առ արեգակն չէ ոք որ մաւտ իցէ կամ հեռի. այլ միով հաւասարութեամբ ամենայն մասանց աշխարհիս տեսանի, եւ այս է աւրինակ ճշմարիտ. զի որ բնակեալն իցէն անդր ի Հնդկաց աշխարհին, կամ անդր ի Բրիտանիայ աշխարհին, միով հաւասարութեամբ տեսանեն զծագելն եւ զմտանելն արեգականն. զի ոչ յորժամ գտանէ առ արեւմտեայսն նուազի ինչ ի մեծութենէ անդի առ արեւելեայսն. եւ ոչ յորժամ ծագէ առ ի բնակչացն արեւելեայց թերի ինչ եւ պակաս երեւեսցի բնակչացն արեւմտեայց։ 73 Եւ ոչ յորժամ գայ հասանէ ի հասարակած երկնից փոխի ինչ ի կերպարանացն զոր ունէր։ 74 Արդ մի խափեսցէ զքեզ սակաւ տեսիլ նորա՝ որ քան զչափ կանգնոյ միոյ երեւի. եւ կարծիցես թէ այնչափ իցէ։ 75 Քանզի մեծամեծ ինչ իրք որ ի բացեայ ի հեռուստ տեսանէր, իբր փոքունք երեւին. վասն զի քայքայի սակաւ տեսիլն ականն ի տկար զաւրութենէ լուսոյն զոր ունի. քանզի չլինի բաւական ի հեռաձիգ վայրս հասուցանել զհայեցուածսն այլ ի տեսիլն։ 76 Եւ զլոյսն իբրեւ զմռայլ տեսանես. եւ մեծ ինչ իրս որպէս զփոքունս։ 77 Չիցէ արդեաւք տեսեալ քո ի գլխոյ բարձր լերանց զծով իւրով մեծանիստ լայնութեամբն, որչափ արդեաւք փոքր երեւեսցի քեզ մեծութիւն նորա։ 78 Եւ կամ որչափ սակաւիկ տեսանիցես զմեծութիւն նաւու որ բարձրաբերձ իցէ աղխաղխեալ ուղերձեալ զբազմաշահն վաճառս՝ հանդերձ սպիտակ առագաստաւն, որոյ խորշ առեալ գոգեալ տանիցի զնաւն յարշաւանի, այլ թերեւս իբրեւ զձագս աղաւնոյ տեսանիցես զնաւն։ 79 Կամ չիցէ տեսեալ քո ի բարձրաբերձ բարձրաւանդակաց զդաշտ ընդարձակ եւ զմեծանիստ, յորում վարիցին հարկիք եզանց. զիարդ թուիցի քեզ հանդերձ զովողաւն իւրով որ վարէ զնոսա. այլ թերեւս որպէս զմրջիւնս գետնագնացս յայլայլելոյ աւդոյն որ քայքայեաց զտեսիլ աչացդ քոց, որ ոչ ետ ճշգրտիւ նշմարել զտեսիլ իրացն հեռաւորաց, քանզի չառնի բաւական լոյս աչացդ զհեռաւորն, որպէս զմաւտաւորս ճանաչել. զի եւ զլերինս բարձունս որ զատեալ լինին ի միմեանց խորաձորիւք, եւ յորժամ հայեցեալ տեսանիցեմք ի հեռաստանէ՝ ցածունք եւ միայարք երեւին. եւ ոչ կարեմք նշմարել զխորաձորոցն անջրպետս. այլ եւ շարժունս նմանեցուցանեմք. եւ որպէս թէ շուրջ զմեաւք երեւեսցին գալ։ 80 Զի եւ աշտարակք չորեքկուսիք բոլորք երեւին, եւ այնպէս թուեսցին թէ շուրջ գայցեն։ 81 Եւ մեծութիւնք ետեղակալ տարերց ի բացեայ շարժունք երեւեսցին՝ եւ ոչ որպէս հաստատեալ կայ ի տեղւոջն նովին կերպարանաւքն երեւին ի հեռաստանէ։ 82 Դարձեալ յայսմ յաւրինակէ ի միտ առ զանբաւ մեծութիւն արեգականն. տես որչափ բազմութիւն աստեղաց են յերկինս, եւ ընդ ամենեսեան ոչ են բաւական լուսաւորել զմթութիւն գիշերոյն. եւ արեգակն միայն միով անձամբն յորժամ երեւեսցի՝ զամենայն սահմանս աշխարհի միանգամայն լուսաւորէ։ 83 Նաեւ մինչ չեւ ելեալն իսկ քաղցրահայեաց ճառագայթիւն ցրուէ մաշէ զխաւարն եւ հետակորոյս առնէ զաղջամուղջն, եւ բառնայ զտխրութիւն. եւ ի տարածել մեծապայծառ լուսոյն՝ ծածկէ զլուսաւորութիւն աստեղացն, եւ զթանձրամած աւդոց ստուերն մերկանայ յերկրէ։ 84 Եւ ընդ նմին աւդ քաղցրաշունչ շնչէ յաշխարհի, եւ ընդ արեւածայրսն լուսաւորին, արկանէ ցաւղ մանրացաւղ ի ժամանակս ամարայնոյ ընդ ամենայն երեսս երկրի։ 85 Եւ ուստի կարէ լուսաւորս այս զանչափ մեծութիւն երկրի միովն երեւելով յանկարծածին ժամու լուսաւորել, եթէ ոչ զի անչափ մեծութեամբն յանբաւ բարձրութենէ զանչափ ճառագայթս լուսոյ արձակէ. եւ յայսմ ամենայնէ յայտ է թէ մեծ է արեգակն ըստ վկայութեան աստուածային գրոց, որում եւ արտաքնոցն բարեաց ի ճահ պատահեն վկայութիւնք։ 86 Քանզի ասեն թէ՝ է մեծութիւն լուսնոյ ըստ չափոյ երկրի. եւ արեգակն առաւել մեծ քան զլուսին, ըստ աստուածային գրոց. զի թէպէտ եւ ասաց երկոցունց մեծամեծս, սակայն ի համեմատութիւնն՝ ասէ լուսաւոր մեծ, եւ լուսաւոր փոքր։ 87 Եւ ի տեսութենէ իսկ կարեմք իմանալ՝ թէ մեծ է արեգակն քան զլուսինն։ 88 Զի ի պակասել լուսոյն արեգական՝ զոր խաւարեալն կոչեմք, յայտնի միջոց արեգական խաւարեալ բոլոր, եւ լոյսն արեգական սակաւիկ իբրեւ ժապաւէն երեւի շուրջ զբոլոր խաւարաւն. եւ այն է լուսին որ կացեալ ընդդէմ արեգական արգել ի մէնջ զլոյսն։ 89 Բայց ոչ որպէս ինքն ամենեւին՝ քանզի փոքր է քան զնա, եւ ոչ է բաւական զամենայն զանիւն ծածկել։ 90 Վասն այնորիկ իբր ժապաւէն երեւեցաւ լոյս արեգական շուրջ զլուսնաւն։ 91 Իսկ յորժամ սակաւիկ միտ դնիցես յառաջէ որոշեալ լուսինն. եւ սկսանի մերկանալ մեծացուցանել զլոյսն արեգական։ 92 Եւ տեսանես զարեգակն կէս թերի որպէս զլուսին եղջերաւոր, մինչեւ մեկնի ի նմանէ լուսինն։ 93 Զի լուսինն է պատճառ խաւարման արեգական, որպէս արեգակն լուսնի ի թագուցանել զճառագայթս իւր ընդ երկրաւ, որով ծածկեալ ի ստուերէ երկրի՝ լուսին առանց լուսոյ երեւի։ 94 Իսկ ի սորին հակառակէ նոյն անցանէ եւ ընդ արեգակն, ոչ միջակաւն որ անջրպետեացն, այլ յորժամ եղիցին երկոքեան ի վերնում կիսագնդին. քանզի արեգակն գեր ի վերոյ լուսնի է, եւ լուսին դիպեալ ի ներքոյ արեգական. եւ յորժամ հասարակազոյգ լիցին՝ մինն զի իցէ ի վերոյ, եւ միւսն ի ներքոյ կշիռ նմին. եւ արեգակն բերանաբացեալ հոսէ հեղլով զբոլորութիւն լուսոյն՝ հանդէպ ուղիղ կշռութեամբ ի միջոյ լուսնին։ 95 Ոչ թողու անցանել ի ներքին անաւսրութիւն աւդոյն որ սփռեալ տարածանի ընդ ծով եւ ընդ ցամաք։ 96 Եւ զայս տեսանելով բազումք յանուսմնութենէ՝ արեգական կորուստ կարծեն։ 97 Իսկ իմաստնոցն յայտնի է իրացն եղելութիւն, որպէս եւ բազում անգամ ասացաք։ 98 Եւ է նա նախախնամութիւն Աստուծոյ, ոչ միայն զի վայելիցեմք լուսով արեգականդ, այլ զի ճանաչիցեմք զմեծ սէր արարչին որ առ աշխարհ։ 99 Զի ահա ոմանք զարեգակն աստուած կարծեցեալ՝ մատուցին երկրպագութիւն, իբրեւ մտաւորի եւ բանաւորի եւ արարչի աստուծոյ։ 100 Եւ եթէ գոյր նորա բարբառ, մեծաւ աղաղակու ձայն արձակէր յերկիր ասելով. Զիս վասն քո արարեալ է՝ եւ դու ինձ երկրպագանես, երկիր. ոչ տեսանես զանդադար ասպարէզս տունջեան ի գործառնութիւնս եւ ի վայելս ամենայն կենդանեաց, տեղի տուեալ գիշերային մասամբն հանգչել ձեզ ի բազում աշխատութեանցն, հայեցարուք եւ յիմ յեղափոխութիւնս, զի ի ձմերայնի ցրտանամ, գարնանայնի ծածկիմ ընդ թանձրախիտ ամպովք. յամարայնի ես յիս հրկէզ լինիմ, եւ յիմ տեւողութիւն եւ յերկիր աւգտութիւն, յորժամ կատարեմ զգիշերային ընթացս իմ ի ստուերէ երկրիս յարեւմտից յարեւելս. եւ ի բերիլն իմ ի վեր՝ զբազմութիւն ջուրց ցանեմ զաշխարհաւ՝ զոր եւ դուք ցաւղ անուանէք։ 101 Ոչ ահա տեսանէք զնահանջմունս երկիցս ի տարւոջ եւ զուգաւորութիւնս հանգոյն նմին. նաեւ երբեմն պակասիմ ի լուսոյ՝ զոր կորուստ անուանէք։ 102 Եւ որչափ ընդ խանգարմամբք եմք եւ ընդ բազում փոփոխմամբք։ 103 Ոչ միայն չաստուած չանուանելով, այլ եւ ոչ կենդանի բանաւոր։ 104 Այլ քաջ գործ Աստուծոյ որ վարիմ հրամանաւ արարչին, եւ արդար եւ ճշմարիտ խնամ Աստուծոյ է ի վերայ աշխարհի, որ զմարմինս դարմանէ սննդականաւն եւ զոգիս առլցուցանէ կատարեալ գիտութեամբ քննելով եւ ի վերայ հասանելով ամենայն արարածոցս, որ ոչ ունին յինքեանց զգոյացութիւն։ 105 Այլ յանեղէ ումեմնէ որ էած ի լինելութիւն, եւ բանաւորաց միայն ետ իշխանութիւն ճանաչել զարարիչն ամենայնի եւ փառաւորել զՀայր եւ զՈրդի եւ զՍուրբ Հոգին, այժմ եւ միշտ եւ յաւիտեանս յաւիտենից. Ամէն։    ԱՆԱՆԻԱՅԻ ՇԻՐԱԿՈՒՆՈՅ ԱՌ ԽՈՍՏԱՑԵԱԼՍՆ ([համառօտ խմբագրութիւն])1 Ա. ՅԱՂԱԳՍ ԵՐԿՆԻ    2 Արդ որովհետեւ ÿի մտաւորն եկաք բան, հարկաւոր է թէ եւ յանմարմինն ելցուք տեսակ. ապաքէն ուստի արժան է՝ սկսանելի է։ 3 Իսկ անսկսանելին ասի յանսկիզբն ումեքէ. ապա ուրեմն անսկիզբնն անասաց եւ անճառելի մնայ. սակայն իմանալովն իմանի. իսկ որ իմանի՝ ապաքէն մտացն իմանի։ 4 Իսկ միտքն զիարդ կարիցեն հասու լինել ասելւոյն, եթէ ոչ ունիցին յանկութիւն ÿի նմին իմանալւոյն։ 5 Իսկ զոր ունին յանկութիւն զնորա բերէ զճշմարտութիւնն. արդ եթէ ինքն իմանալին կամեսցի՝ նորուն յանկակցի մտացն, եկեսցէ ճառելին, ոչ զորպիսութիւնն գիտելով, այլ զէութիւն գոյութեանն իմանալով։ 6 Քանզի որ իմանալին է՝ եւ անեղ է. իսկ որ անեղ է՝ նոյն եւ անարար է. իսկ որ անարար է՝ նոյն եւ անտեղի է. իսկ որ անտեղի է՝ ինքն է տեղի ամենեցուն։ 7 Եւ որ անարարն է, արարիչ է բոլորեցուն. ասասցուք զնա եւ անեղանելի. ապա յայտ է թէ եղեալքս ÿի նմանէ առին սկիզբն լինելոյ. իսկ յումմէ սկիզբն առին՝ նա գեր ÿի վերոյ մնաց քան զսկսեալսն։ 8 Այսպէս բարի փիլիսոփայքն մի աստուածութիւն խոստովանելով հրէաբար՝ ասացին եթէ տեսութիւն նորա ոչ մտաւք նկատի, կամ բանիւ բովանդակի, եւ նա է սկիզբն եւ արարիչ ամենայնի. եւ եղեալքս ÿի նմանէ՝ են թուով չորս՝ հուր եւ հողմ, հող եւ ջուր. եւ զհոգի՝ աստուածային փչումն ասացին, եւ ոչ նիւթական արարած, թէպէտ եւ արար Աստուած, եւ գիտելի է նմա միայն որ արարն զնա. այլ երկինք եւ երկիր, եւ որ ÿի նոսա, այս ÿի նիւթից կազմեցան հրամանաւ արարչին որ արարն զնա։ 9 Եւ ունի խառնուած միաբանութեան առ միմեանս հաղորդութեան. եւ բնութիւն հրոյ՝ ջերմ եւ ցամաք, աւդոյ՝ ջերմ եւ խոնաւ, ջրոյ՝ խոնաւ եւ ցուրդ, հողոյ՝ ցուրդ եւ ցամաք։ 10 Եւ ÿի հաղորդելն ընդ միմեանս առնուն եւ ÿի բնութենէ միմեանց։ 11 Արդ սոցա արարիչն յառաջագոյն նախախնամութեամբ, տեղի ոչ պատրաստէր, քանզի մարմին գործէր. իսկ մարմնոյ՝ դիրք հաստատութեան պիտոյ էր. իսկ հաստատութեան նախ եւս որ զտեղի ունիցի, եւ այլն ամենայն ընդ նովաւ պատկանիցին։ 12 Արդ ահա հասաք ÿի կէտն ոչ դուզնաքեայ, այլ ÿի մեծն եւ յահագին յերկինն վերին, որում Յոյնք եթեր կարդացին, եւ Քաղդէացիք հուր թաղկեալ ասացին, որում եւ բազումք յեկեղեցւոյ հաւանեցան։ 13 Թէպէտ եւ չարաց փիլիսոփայիցն ոչ թուեցաւ հաճոյ, բայց մեզ աւելորդ է զնոցայն ճառել, լքեալ թողցուք զխոտեալսն, եւ դարձցուք անդրէն ÿի կէտն ահաւոր, որում Յոյնք եթեր կարդացին, եւ Քաղդէացիք հուր թաղկեալ ասացին. եւ է նա մարմին անչարչարելի, հուր պարզ, ոչ յումեքէ, եւ ոչ ոք ÿի նմանէ. ինքն յինքենէ, ինքն առանձինն, մարմին անհատ, անտեղիտալի, անկորանալի, անխորշ, անփոփ, անգոգ. պատ առեալ զամենայնիւ, փակեալ զգոյսս ընդ իւրեւ, տարածեցաւ, կալաւ բոլորն բոլորակ երկնից թաղուն սերտութեամբ, զտարերս ընդ իւրեաւ. եւ բաւական եղեւ մեծատարած շրջան նորա որ պատեաց զամենայն արտաքուստ, ցուցանել զմեծ ծոց փորուածի նորա, բոլորակ գնդաձեւ, զոր տարածեալ ձեւ յաւիտեան կոչեն նոքա, շրջագայ անդադար երագութեամբ, անչափելի եւ անթուելի, միայն իմանալի, ոչ ամենեցուն, այլ միայն որք զիմանալիս իմանան, ոչ որպէս կամին, այլ որպէս ÿի գոյացութեան շրջագայութեան, զոր եւ պրկումն անուանեն։ 14 Եւ ÿի ներքոյ պրկմանն ըստ նմին ձեւացեալ կայ հաստատութիւնդ, զոր կոչեմք երկին. եւ ասեն զդմանէ թէ ջուր է եւ աւդ, ոչ պաղեալ, եւ ոչ թանձրութեամբ խտացեալ, այլ ջուր է ճշմարիտ որպէս զաստիս լոյծ բնութեամբ։ 15 Եւ աւդոյն փչեալ ուռուցեալ գոգացեալ որպէս զպղպջակ, որ փչեալ բոլորովին աւդով ÿի խոնաւութենէ անձրեւաց, եւ առնուն կերպարանս ըստ աւրինակի գմբեթաց։ 16 Նոյնգունակ եւ հաստատութիւնդ փչեալ է աւդով, բոլորեալ պատ առեալ զերկրաւ. եւ աւդ թանձր եւ թաղուն, եւ ամենայնիւ բնութիւն ցուրտ առաւել ÿի ներքս մտեալ մէջ նորա շուրջ զերկրաւ պատեալ ունի ÿի ներքոյ պրկմանն արգելեալ սաստկութիւն հողմոյն վերոյ եւ ներքոյ. եւ ÿի մէջ առ փակեաց զմեծ մարմինս զայս զերկիրս։ 17 Քանզի ըստ ձեւոյ բուն երկնի եւ սա բաղկացաւ, կատարեալ զձեւն առեալ։ 18 Եւ սա շրջագայ անդադար ÿի նմանէ հարկաւորեալ, եւ ձեւ բոլոր շրջագային բաժանի յերկուս կիսագունտս. զի իցէ մին ÿի վերոյ, եւ միւսն հայեսցի ÿի ներքոյ. եւ հայեցուած երկուց կիսագնտիցն հանդիպութեամբ կշիռ ուղիղ ÿի վերին եւ ÿի ներքին տրամագիծն։ 19 Նոյնպէս ըստ նմանութեան բուն երկնի ջուրն եւ աւդն ձեւացան։ 20 Զայսոսիկ եւ արտաքինքն ասացին. եւ ես հաւանիմ նոցա. մի վասն շուրջ գալոյ երկնից, զի եւ աստուածային գիրք վկայեն, որպէս Յովբայն ասաց Տէր. Գիտիցես զշրջանն երկնից։ 21 Եւ դարձեալ վասն երկու երկինս լինելոյ, որում նոյնպէս աստուածային գիրք վկայեն. որպէս յիսկզբանն յայտնապէս ցուցանէ երկու լինել. զոր կոչեն արտաքինքն երկին եւ բուն երկին։ 22 Բայց վասն նիւթոյ հաստատութեանդ միւս երկնի ջուր եւ աւդ լինելոյ՝ բազումք յեկեղեցւոյ վկայեն նոցա. որպէս հայաստանեայցս վարդապետ Սուրբն Գրիգորիոս ասէ ջրեղէն զհաստատութիւնդ երկնից։ 23 Երանելին Բարսեղ ÿի վեցաւրեայն ասէ, եթէ զվերին վայրս աւդոյն հանդերձ խոնաւութեամբ ջրոյն երկինս կոչեաց. ըստ այնմ, թէ թռչունք երկնից։ 24 Արդ թռչունք յերկրէ ելեալք, եւ կերակրեալք, եւ ÿի սմա մեռեալք՝ զիարդ իցեն երկնից, եթէ ոչ զվերանալն յաւդն կոչէ։ 25 Եւ դարձեալ ասէ նոյն ինքն Բարսեղ, եթէ յորժամ աւրհնէր Մովսէս զազգն Յովսեփու, ասէր՝ ÿի ցաւղոյ երկնից. եւ դարձեալ յորժամ դնէր անէծս Իսրայելի, ասէր. Արարից ÿի վերայ քո զերկինս պղնձի։ 26 Եւ զինչ իցեն միտք բանին, եթէ ոչ՝ ամենեւին երաշտութիւն. զի յաւրինուածոյ պտղոյ երկրի պատճառ՝ աւդոյն խոնաւութիւնն է, որ անուանեցաւ երկինք, որպէս ասելով՝ ÿի ցաւղոյ երկնից՝ զխոնաւութիւն ջուրցն յայտ առնէ զոր ունի աւդն ÿի վեր, որպէս ցանէ զաշխարհաւ ÿի պարզ ժամանակի. զայս Բարսեղ ասէ։ 27 Բայց զնիւթոյ բուն երկնից բազումք բազում ինչ ասացին, որ յեկեղեցւոջ ոմանք վկայեն նոցա, եւ ոմանք այլ ինչ ասեն, հանգոյն Փիլոնի, եթէ միտք են, եւ ոչ նիւթական ինչ։ 28 Եւ վասն երրորդ երկնի արտաքինք ոչ հաւանին, եւ ոչ բնագիրք ինչ ոչ յայտնեցին մեզ. բայց վասն ÿի Պաւղոսէ կոչելոյ, ես այսպէս հաւանիմ թէ զերկրէս ասիցէ. զի ուր Աստուած է՝ երկինք կոչի. եւ փրկչին մերոյ Քրիստոսի Աստուծոյ ÿի վերայ երկրի շրջելով՝ երկին ասեմ կոչիլ ÿի Պաւղոսէ. մանաւանդ զի դրախտն յերկրիս, եւ ոչ յերկինս իմանի։1 Բ. ՅԱՂԱԳՍ ԵՐԿՐԻ    2 Զերկիր ոմանք ÿի բարեաց փիլիսոփայիցն ասացին թէ ձեւացեալ է իբրեւ սկուտեղ, եւ ոմանք ասացին իբրեւ զգունտ, եւ ոմանք իբրեւ զքուէս երկեռակ (երկերրեակ?). եւ ÿի միջոցին երկնի կառուցեալ՝ սաստկութիւն հողմոյ ÿի ներքոյ մտեալ՝ ամբարձեալ ունի զերկինս ÿի վեր. եւ ընդ անգայտութիւն ցան եւ ցիր հողմոց երկրի խառնեալ մանրասիք խոնաւութիւն ջուրց, եւ հողմոյն սաստկութեամբ ÿի վեր փչելով եւ երկրիս թանձրութեամբ հողոյն ÿի վայր գալով՝ կափչի հողն յիրեարս, եւ ճնշի իբրեւ ÿի մամուլս մանրասիք խոնաւութիւն ջուրցն ÿի վեր կոյս, եւ խտանայ երկրային մարմինն ÿի ներքոյ ջուրցն, եւ լինի սալայատակ հաստատրամ, անպախելի եւ անպայթելի նեցուկ անվթար, զբազում ջուրս յինքեան ունելով, զոր եւ ծով անուանեմք։ 3 Եւ քանզի երկիր չորեքկուսի ÿի միջոցի երկնի կառուցաւ, ոչ թոյլ տայ սմա երկին իւրով երագութեամբն ÿի ներքին կիսագունտն խոնարհել. քանզի երկիր իւրով ծանրութեամբն հակէ ÿի վայր իջանել, եւ հողմ իւրով ուժգնութեամբն ջանայ ÿի վեր բերել զնա. եւ ոչ ծանրութիւն երկրիս թողացուցանէ ÿի վեր բերել, եւ ոչ ուժգնութիւն հողմոյն թոյլ տայ ÿի վայր իջանել։ 4 Եւ այսպէս զհասարակակշիռ կէտն կալեալ կայ. եւ յերկոցունց հակառակացն զտրամագիծն ունի։ 5 Իսկ կայան սորա ÿի տրամագծի անդ զուղիղ անկիւնս չորեսեան առ միմեանս հայեցուցանէ. եւ ÿի հայել ուղիղ անկեանցն առ տրամագիծսն միջին, զամենայն հարթարտակ զուգամասն զլեռնային եւ զդաշտային եւ զծովային յարմարեալ անվնաս պահէ. զի որք ÿի սայս են՝ անկասկած առցեն զլինելութիւն հրամանաւ արարչին։ 6 Եւ եթէ ոք կամեսցի՝ աւրինակ տեսական զարտաքնոցն լսել, իբր թէ զկայս երկրի նմանեցուցանել ինձ ÿի դէպ թուի ասացեալն իբրեւ զձու. որպէս նորա դեղինն ÿի միջին գնտաձեւ կառուցեալ կայ. եւ սպիտակն շուրջ զնովաւ, եւ խեճեպն պատ առեալ զամենայնիւ, նոյնպէս եւ երկիրս ÿի միջոցին կառուցեալ կայ, եւ ապա շուրջ զնովաւ եւ երկին պատ առեալ զամենայնիւ։ 7 Դարձեալ թէ առցէ ոք աման խեցեղէն, եւ արկցէ անդ ջուր եւ ձէթ եւ աւազ, եւ ահա յայտնի երեւեցաւ. աւազն կալաւ զներքին կողմն ամանոյն եւ ձէթն զվերինն, եւ ջուրն հարկաւորեալ՝ ÿի միջոցին կառուցաւ, եւ ամանոյն մարմինն՝ պատ առեալ զամենայնիւ։ 8 Իսկ եթէ տարերքս այսպիսի ունին նմանութիւն ցուցական արարածոցս, որչափ եւս առաւել արարիչն ամենայնի կամի զի արարածքս այսպէս յաւրինեալ կազմեսցին բնական բերմամբ։ 9 Իսկ որ ինչ չարաց փիլիսոփայիցն եդեալ է աւրինակ յաղագս երկնի եւ երկրի՝ ատելի է ինձ ÿի նոցա ասիցն ճառել զբովանդակն բաց ÿի սակաւուց։ 10 Աւրինակ ասեն զյարկ ադամանդեայ գմբեթին որ ÿի Կրետէս, եւ զանդրին երկաթի որ ÿի մէջ աւդոյն կառուցեալ կայ՝ ոչ յոք հասանելով. զի ծանրութիւն երկաթոյն ÿի վայր հակէ, եւ զաւրութիւն ադամանդին ÿի վեր քարշէ. եւ այնպէս կախեալ կայ հնարագիտութեամբ ճարտարին, զոր առաջինքն Կրետացւոց գլուխ մեհենաց ունէին։ 11 Արդ թէպէտեւ արտաքինքն յաղագս երկրի այսպէս ասացին, եթէ չարքն եւ եթէ բարիքն հանգոյն նոցին, թէպէտ եւ սակաւիկ ինչ մաքրագոյն, բայց ես ոչ հաւանիմ նոցա, յիշելով զաստուածայինն բան որ առ Յովբն ասէ. Յէր վերայ հաստատեցան աղխք դորա։ 12 Ես արդարեւ անգիտելի վարկանիմ զայն ÿի մարդկանէ. զի թէպէտեւ լսեմ ÿի Սաղմոսարանին թէ ÿի վերայ ծովու հիմունս արկ երկրի, կարծեմ թէ վասն զի խառն ընդ սանդարամետսն է ջուրն, զայնմանէ ասիցէ ջրոյ ÿի վեր ունել զերկիր, տարակուսին միտքս թէ զիարդ ÿի վերայ անչափ բնութեան ջուրցն կայցէ անչափ ծանրութիւն երկրի, եւ ոչ ընկղմի եւ ոչ զերծեալ փրծանի յամենայն կողմանց երկրէ, սորեալ անկանի ÿի ջուրսն։ 13 Արդ ես հաւատամ միւսում Սաղմոսին որ ասէ. Ես հաստատեցի զսիւնս նորա. իբր թէ հրամանն աստուածային կարաւղ է ունել զարարածս յիւրաքանչիւր կարգի, եւ ÿի մարդկանէ անգիտելի է։    14 Ասեն արտաքինքն զբնակութիւն կենդանեաց աստի եւ անտի, եթէ գոն ÿի ներքոյ երկրի մարդիկ, եւ այլ կենդանիք որք ընդդիմոտունք են մեզ. որպէս ճանճք զխնձորով պատեալ, նոյնպէս մարդիկ զերկրաւ. եւ յամառեալ պնդին՝ ասելով. Եթէ ոչ էին ընդդիմոտունք, ում արդեաւք արեգակն տայր լոյս զկէս աւրն, յորժամ ստուերաւն զմեզ գիշերացուցանէ։ 15 Զի անաւգուտ արեգականն զընթացս իւր ծախել անհնար է։ 16 Այս են անմտութիւնք մեծ, եւ աւելի թուին ինձ ÿի սոցանէ ասացեալքն. թողում ասել զյանդիմանութիւնն որ յաստուածային գրոց։ 17 Բայց յորժամ մարդկային իմաստիւք հայիցիս, յայտնապէս երեւի անմտութիւն նոցա ճառիցն. զի թէ աստէն իսկ յաշխարհի, բազում այն է որ անբնակաց եւ անկենդանեաց տայ արեգակն զլոյս, քան որ բնակաւորքն են տեղեաւք, եւ յորում գոն կենդանիք, որպէս հիւսիսայինն ÿի սառնամանեացն է անկենդանի, եւ կամ հարաւայինն երկիր յաւելորդ ջերմութենէն, զոր այրեցական գաւտին կոչեն, կամ անապատն արեւելից, որ եւ ոչ ÿի զեռնոց անգամ գտանի։ 18 Բայց պարտ է մեզ զերկբայանալ խորհրդոց իմոց պատմել ձեզ որ ինչ յաղագս այսր եղեւ. թէպէտեւ լսէի ÿի մարգարէից եւ յամենայն աստուածային գրոց, եւ ÿի վարդապետաց եկեղեցւոյ, թէ ոչ գոն այլ ներքնաբնակ կենդանիք, սակայն ես հաւանեալ էի ընդդիմոտունս մեզ լինել, եւ ըստ իմոց խորհրդոց զաստուածային զբանն ձեւանալ համարէի։ 19 Եւ արդ մի զիս եպերէք սիրելիք, գիտէ ծածկագէտն զի ոչ ստեմ. մինչդեռ էի առաւաւտին յաղաւթսն ÿի վկայարանին Սրբոյն Եւգինեայ, եւ միտքս յայս խորհուրդս ծփէին, քուն էառ զիս, եւ տեսանէի որպէս թէ արեգակն ÿի ծագելն խոնարհէր յերկիր իջանել, եւ ես յառաջս ընթանայի, եւ ÿի գիրկս ընդունէի զնա, եւ նա էր պատանի անմաւրուս ոսկեդիտակ, եւ շրթունք բերանոյ նորա որպէս թէ ոսկւով լինէր աւծեալ. եւ ինքն սպիտակս եւ փայլունս ունէր հանդերձս, եւ լոյս սաստիկ ելանէր ÿի բերանոյ նորա։ 20 Եւ ես ասացի ցնա թէ ÿի վաղընջուց ցանկացեալ էի ÿի քէն լսել բան. արդ աղէ պատմեա եթէ յորժամ ծածկիս ÿի մէնջ, ում տաս լոյս. գոն այլ կենդանիք ÿի ներքոյ երկրիս, թէ ոչ. եւ նա ասէ. Ոչ, այլ լերանց եւ անփայից ձորոց եւ անձաւաց անկենդանեաց տամ լոյս։ 21 Եւ իմ պատմեալ զայս վարդապետին իմոյ, եւ նա ասէ. Զիս ընդէր ոչ հարցանէիր զայդ. եւ նա եցոյց ինձ զճառս երանելոյն Ամփիլոքոսի որ մեկնէր զգիրսն Յովբայ ÿի խաւսսն Տեառն որ ասէ այսպէս. Զինչ վայրք իցեն ուր ծածկեմ ես զարեգակն ÿի գիշերի յերեսաց ամենայն կենդանեաց։ 22 Արդ պարտիմք հաւատալ մեծի վարդապետին, եւ նորուն նմանեաց արանց աստուածայնոց, եւ ոչ արտաքնոց. եւ զշարժմանց երկրիս ես հաւատամ Սաղմոսին որ ասէ. Ո հայի յերկիր եւ տայ դողալ սմա. եւ կամ որպէս ÿի Յովբն պատմի. եթէ՝ Ով շարժէ զառ ÿի ներքոյս երկնից ÿի հիմանց, եւ սիւնք նորա դողան։1 Գ. ՅԱՂԱԳՍ ԾՈՎՈՒ    2 Զծովէ ասեն խելագարեալ փիլիսոփայքն հեթանոսաց, թէ պատ առեալ զերկրաւ, եւ ÿի միջի ծովու է երկիր իբրեւ կղզի մի, եւ ջուր ÿի վերայ աւդոյ եւ ÿի կողմանէ. իսկ որ ÿի վերայ երկրիս են ծովք՝ ընդ որս շրջին մարդիկ՝ գոյ նոցա եզերս, սպառուածն եւ բաւանդակածն, եւ ÿի սմա են ձկունք, եւ այլ կենդանիք բազումք։ 3 Իսկ ÿի ծովուն, որ շուրջ պատին զերկրաւ, ոչ գոն ÿի նմա կենդանիք, եւ ոչ եզր սպառուածի. քանզի ոչ երկիր, եւ ոչ այլ ինչ կայ զնովաւ, եւ ոչ արեգակն անցանէ զնովաւ, այլ ընդ եզր նորա առ երկրաւ մտանէ եւ ելանէ։ 4 Փիլիսոփայքն բարիք ասացին զծովէ թէ այս իսկ է որ ÿի վերայ երկրի է, եւ ÿի մէջ ընդ որ շրջին մարդիկ, եւ ոչ գոյ այլ ծով արտաքոյ երկրի. եւ այս ծով թէպէտ սահմանաւ զատեալ են ÿի միմեանց, այլ մի են. զի ծակք են ÿի միմեանս ներքոյ երկրիս, եւ յատակք ամենեցունց ÿի միմեանս հային. թէպէտ եւ յոյժ հեռի են ÿի միմեանց վերին սահմանաւքս, եւ ես հաւանիմ այսմ. զի աստուածային գիրն հանգոյն սոցա ասէ. ժողովեսցին ջուրքն որ ÿի ներքոյ երկնից՝ ÿի ժողով մի. յորմէ մարթի իմանալ թէ խառնին ÿի միմեանս, եւ զուգեալ լինին ÿի մի. եւ դարձեալ ասէ. Զժողովս ջուրցն կոչեաց ծովս. եւ ահա յայտ է թէ որոշեալ սահմանաւք եցոյց զխորշս գոգոցն որ են յամենայն կողմանս երկրի. եւ ունին իւրաքանչիւր խորշքն առանձին կերպարանս, եթէ ծովն հարաւոյ, եթէ ծովն արեւելից, եթէ ծովն հիւսիսոյ, եթէ ծովն արեւմտից. եւ անուանս ունին իւրաքանչիւր գոգքն բազում ծովուց. զի մին անուանեալ կոչի Պոնտոս եւ Եւքսինոս, եւ միւսն Պրոպոնտոս եւ Հելլեսպոնտոս, եւ միւսն Էգէոս եւ Յունիոս, եւ միւս ծովն Սարդոնիկեայ աշխարհին, եւ միւսն Սիկիլիայ աշխարհին, եւ միւսն ÿի Տիւրոսի, հանդերձ այլ եւս բազում անուամբք, որ անցանեն զթիւ եւ զհամար. եւ են այլ եւս բազում ծովակք որք ոչ են յաշխարհածովէն՝ թէպէտեւ զդառն եւ զաղի ճաշակս ունիցին, եւ աւազով սահմանեալ գտանիցին ըստ աւրինակի կերպարանաց մեծաց ծովուցն։ 5 Սակայն ոչ է պարտ զծովակսն ծովս կոչել. ոչ զԱսփալդէս ծովակ որ մաւտ յաշխարհն Հրէաստանի է, եւ ոչ զՍերբինիդիս ծովակ որ է ընդ Եգիպտոս եւ ընդ Պաղեստինէ ÿի միջի, եւ գայ հասանէ յաշխարհն Արաբացւոց։ 6 Եւ ոչ մեր աշխարհիս ծովակս զոր կոչեմք Բզնունեաց, եւ ոչ այլք որ յարեւելս են որ կոչին նոյնանմանք. զի սոքա զոր ասացաք՝ ծովակք են եւ ոչ ծովք։ 7 Թէպէտ եւ ասեն ամանք զծովէն որ անուանեալ կոչի Հիւրկանիա, եւ զնորուն ընկերէ որ կոչի Ասպիս, եթէ զատեալ մեկնեալ են ÿի բուն ծովէն, այլ որ փոյթ յանձին կալան զաշխարհ ամենայն ÿի գիր առնուլ, որպէս յառաջն ասացի, ասեն թէ ծակք են ÿի միմեանս ծովքն, եւ երթան կցին ÿի միմեանս ներքոյ երկրի. որպէս զի լինի ըստ աստուածային գրոցն ժողով ջուրցն մի։ 8 Բայց վասն միակշիռ կալոյ ծովու, եւ ոչ լնլոյ ÿի գետոց եւ յուղխից ըստ բանին Սաղոմովնի, որ ասէն թէ՝ Ամենայն ուղխք ÿի ծով գնան, եւ ծով ոչ է լցեալ, փիլիսոփայքն բարիք ասացին վասն միակշիռ կալոյ ծովու, թէ՝ ջերմութիւն արեգականն ծծէ քաղէ զքաղցունսն եւ զնուրբսն եւ զթեթեւսն գոլորշեաւն հանէ յաւդսն. եւ թանձունքն եւ ծանունքն անդէն մնան, այսինքն պղտորեալքն եւ մրրկեալք, եւ որ անդէն մնան են աղի եւ դառինք. վասն այնր է ծով միակշիռ եւ ժահահամ, զի գոլորշին որ ձգեցաւ ջերմութեամբ արեգականն, պակասեցոյց զյաւելուածն, եւ տարաւ զքաղցրութիւնն։ 9 Եւ աւրինակ տան զկաթսայս եւ զսանս լի ջրով եռացուցեալ ÿի հրատի։ 10 Միտ դիր թէ զիարդ ելանէ թերութիւն ջրոյն գոլորշեաւն որ ելանէ ÿի նմանէ. զի թէ յերկար թողցես ÿի բորբոքեալ հրատին, եւ ոչ յաւելցես ածել ÿի նա ջուր՝ ամենեւին սպառի. նոյնպէս ծով զուգեալ կայ յաւելլոյ գետոց եւ ուղխից եւ պակասելոյ գոլորշւոյն զոր ձգէ արեգակն տապովն իւրով եւ հանէ յաւդս։ 11 Ասեն աւրինակ ÿի նաւավարաց որոց թէ պակասէ ջուրն, ասեն, ÿի ծովու՝ առնուն ջուր զաղին եւ զդառն, եւ արկանեն ÿի կաթսա եւ եռացուցանեն ÿի հրատի, եւ դնեն սպունգս մեծամեծս խփունս կաթսայիցն եւ ÿի խոնաւութենէն զոր առնուն սպունգքն ÿի գոլորշւոյն՝ ջուրս քաղցունս ժողովեն քամելով։ 12 Եւ այսպէս հնարագիտութեամբ առնեն դարմանս կենաց իւրեանց ÿի նեղութեան ջուրցն նուազութեան, յորժամ նուազի ÿի ծովու։ 13 Արդ թէպէտեւ աւրինակս հաւանականս տան արտաքինքն, սակայն ինձ ոչ է հաճոյ. քանզի հաւատացեալ եմ թէ հրաման աստուածային է որ ունի զծով միակշիռ արգելեալ, ըստ բանի Սաղմոսին որ ասէ. Սահման եդ որ ոչ անցանէ, եւ ոչ եւս դառնան ծածկել զերկիր որպէս զառաջինն. քանզի ինքն ասէ Տէր. փակեցի զծով դրամբք, եդի նմա սահման. ասացի՝ ցայդ վայր եկեսցես եւ այլ մի անցանիցես, այլ այդրէն ÿի քեզ խորտակեսցին ալիք քո։ 14 Արդ եթէ գնալոյ ջուրցն յերեսաց ծովու ոչ արեգակն եղեւ պատճառ, այլ հրամանն աստուածային. զի յառաջ քան զլինել իսկ արեգական ժողովեցան ջուրքն ÿի ժողովս իւրեանց, եւ ցամաքեցաւ երկիր, ապա յայտ է թէ ÿի հրամանէ Աստուծոյ արգելեալ կան ծովք միակշիռ, զի մի դարձցին ÿի ծածկել զերկիր։1 Դ. ՅԱՂԱԳՍ ԵՐԿՆԱՅԻՆ ԶԱՐԴՈՒՑ    2 Որ ինչ յաղագս երկնային զարդուց ÿի մէջ Քաղդէացւոցն պատմին բանք բաջաղանաց, աշխատութիւն անշահ համարիմ զստութիւնս նոցա։ 3 Յառաջ ժամանակաւ մարդք իմաստասէրք որք զանձինս իւրեանց ÿի սկզբանէ մանկութեան իւրեանց ետուն ÿի դեգերումն երկնային տեսութեանն, եւ զբնութիւն իմաստութեան ÿի վար արկին, հասու եղեալ ամենայնի գեր ÿի վերոյ երկնաճեմք երեւեցան, եւ պսակս եւ աշխարհս եւ գոհութիւն ÿի մեծամեծ թագաւորաց ընկալան։ 4 Իսկ վարդապետք եկեղեցւոյ կարգի ուսումնասիրութեան զանձինս տուեալ՝ անցին ընդ ամենայն ճգնութիւնս, պահելով զաստուածային հաւատս մկրտեցան ÿի խորս գիտութեան. քանզի գրաւոր աւրէնք ոչ ընդդիմանան բնական գիտութեանն։ 5 Ապա թէ միաբանութիւն է, դաստիարակ եղեն մեզ առաջին իմաստասէրքն. զի նոցա տեսակ քննութեամբք յորոց ճշմարիտքն ասացան. եւ մերոց հարցն առաջնոց ընկալեալ ÿի նոցանէն զտրամագիծսն ասացեալս, զի յերկոցունց՝ յարմատոցն եւ ÿի ծայրէն պահելով մեզ զաստուածային հաւատսն, պտղով ծայրին առլցեալք, եւ հաստատուն արմատովն միշտ դալարաբերեալ՝ պտղաբերք լիցուք ÿի գիտութեան։    6 Արդ ահա եաւթն պարունակք ասեն հարկաւոր շրջագայց ընդ հրային կամարին երկնի, ընդ որ շրջին աստեղքն ÿի նոսա, եդեալ դիզեալ զմիմեամբք ÿի մէջ միմեանց աստիճանեալք։ 7 Եւ այսպէս յամենեսեան գնան աստեղքն հակառակ ընդդէմ ÿի ներքնումս։ 8 Լուսին բերի յիւրում գաւտւոջն. եւ ÿի վերայ նորա հինգ աստեղք մոլորակքն բերին յիւրում գաւտւոջն. եւ ÿի վերայ նոցա արեգակն բերի յիւրում գաւտւոջն. եւ են ամենեցուն ցրտութիւն եւ միջնորդեն արեգական եւ արփւոյն. եւ զանշէջ տոչորումն արփւոյն՝ իւրեանց բնական ցրտովն սաստիկ բարեխառնութիւն առնելով, արեգականն մատուցանէ աւգնութիւն։ 9 Իսկ արեգականն առեալ հեղու ÿի ներքին գաւտիսն. եւ ÿի ձեռն մոլորականացն սփռեալ տարածանէ ընդ երկիր աւդով եւ լուսով. զի աւդն ունիցի զհովութիւն. եւ լոյսն զարեգակնային մասն հրոյն. եւ ÿի ձեռն երկուցս այս նուրբ եւ անաւսր տարերցս կենդանածնեալ լինի երկիր, աւգնականութեամբ ծովային ջրով, բոյսք խոտոց եւ պտուղք ծառոց եւ շարժուն կենդանի շնչաւոր, եւ ամենայն սողուն, հետեւակ եւ թռչուն. եւ սեռականք՝ գազանք եւ անասուն, եւ նուազութիւնք եւ աճմունք, ապականութիւն մարմնոյն, լրմունք եւ պակասութիւնք ուղղոց եւ անասնոց եւ մարդկան։ 10 Նոյնպէս արեանց եւ շնչոց, առ ÿի լինելութիւն եւ ապականութիւն. զի լինելութիւն սկիզբն է ապականութեան եւ ապականութիւնն դարձեալ՝ սկիզբն է լինելութեան։ 11 Զի յայսմ անվնաս հակառակութենէ՝ աշխարհ առցէ զտեւողութիւն։1 Ե. ՅԱՂԱԳՍ ՈՐ ÿԻ ՄԷՋ ԵՐԿՆԻ ԵՒ ԵՐԿՐԻ ՇԱՐԺՄՈՒՆՔ    2 Ամենայն արարածքս առ ÿի յաւգուտ մարդկան եղեն ըստ բարերարութեան եւ մարդասիրութեանն Աստուծոյ. զի որպէս պատճառք ճշմարիտ արարչութեանն, նոյնպէս եւ անսխալ մատակարարութեանն։ 3 Արդ է բնութիւն մի՝ հողմ, եւ ամպ եւ ձիւն եւ եղեամն եւ աւդ եւ ծիածան եւ ձայն որոտման, նոցին սակի են եւ շանդիք եւ ցոլմունք։ 4 Եւ ÿի սոցանէ որ սեռական է եւ պատճառ առ ÿի պէտս աշխարհի կելոյ. եւ են ÿի սոցանէ որ հետեւանք են սեռից. եւ գոյնք առ ÿի տեսութիւն եւ երեւմունք նշուլից։ 5 Արդ հողմոց սեռ՝ ցրտութիւն. իսկ մասունքն ÿի բաժանմունս բազում. թանձրութիւն գործի՝ համբառնալով զծովային ջուրս, եւ լեռնայնոյն եւ դաշտայնոյն առ ÿի հասարակութիւն մատակարարելով։ 6 Իսկ առ յոյժ ցրտութիւն ձմեռնային ժամանակին ինքն ամպն կոտորատի հանդերձ խոնաւութեամբն, բաժանի, բրդի, լնանի, դիզու ÿի բարձրավանդակ վայրսն, զոր ձիւն անուանեմք։ 7 Իսկ նոյն ցրտութեանն ÿի պարզ ժամանակին յորժամ ջինջ երկինն լինիցի՝ ÿի խոնաւութենէ վերնոյն ձիւնակերպ իջեալ սփռմամբ անաւսրութեան հողմոյն, զոր սիրդ կոչեմք, դնի ÿի վերայ երկրի, զոր եղեամն անուանեմք։ 8 Իսկ ÿի պարզութեան անուշութեան հողմոյն ÿի ձեռն հրային մասինն սփռի տարածանի առ երկրաւս առ ÿի ծծումն կենդանեաց աճմանց եւ նուազութեանց, զոր եւ աւդ սովորեցաք ասել։ 9 Իսկ ÿի գարնանային ժամանակին յոլովք լինին անձրեւք, եւ արեգակն ÿի հարաւային միջաւրեայն մերձեալ, եւ ջերմութիւն եւ խոնաւութիւն յիրեարս խառնեալ, եւ փարատեալ անձրեւին, յաւդէն ÿի ներքուսդ ÿի վեր գոլորշիք խոնաւութեանն ընդդէմ ձգման արեգակնային նշուլիցն սփռմամբ անաւսրութեամբ աւդոյն եւ զգենու զգոյնս ազգի. եւ ըստ երկնային գնդին երեւի կամարաձեւ, ողորկակալ զոր եւ մարդիկ աստուածակամար կարդացին. եւ է նշանակ դադարման եւ փարատելոյ յորդ անձրեւաց. բայց թէ կրկին երեւեսցի՝ երփն երփն գունաւք զգաւազանսն ձգելով, զսաստիկ անձրեւաց եւ զդողացուցիչ յորդութեանց յայտ առնէ։ 10 Իսկ մեկինն զդադարումն եւ զփարատումն։ 11 Քանզի էր սա ÿի սկզբանէ ընդ երկնի, զի հետեւանք են տարերց. որպէս մղտութիւն ծխոյ՝ առ ÿի պարզիլ քամիլ գէջ խոնաւութեանն հրային կերակրոյն. եւ ապա յստակիլ սրբիլ լուսատեսիլ բոցոյն։ 12 Արդ ÿի սկզբանէ լինելութեան երկնի եւ երկրի, եւ ÿի սկսմանէ անձրեւացն էր տեսիլ նշանիս այսորիկ, որով մարդիկ նշանակիցեն զդադարումն յորդ անձրեւաց. սոյն զսա յաւուրսն յառաջինս արկածից անչափ անձրեւացն՝ որով դատեցաւ զդարն առաջին, դնելով ուխտ ընդ արդարոյն, թէ այսպիսի հեղեղ բարկութեան այլ մի եկեսցէ յերկիր։ 13 Իսկ սովորական անձրեւն որ յառաջ քան զջրհեղեղն էր, եւ ձգումնն երեւմանն որ էր յառաջ քան զջրհեղեղն, լիցի եւ զկնի ջրհեղեղին, եւ անձրեւք եւ նշոյլք, յորմէ բաղկանայ ձեւ կամարին իբրեւ բազմատեսիլ երանգոց։ 14 Եւ մարդիկ հայեցեալք ընդ այս, ակնկալութիւն յուսոյ լինի ըստ առաջին յարմարական արարածին։ 15 Իսկ որոտումնդ որ լինի յանկարծակի ÿի յեղանակս երից ժամանակաց, եւ ձմերանի ոչ երբէք լինի, այլ ÿի գարնայնի յաճախ եւ սաստկագոյն, ասացից որպէս են, եւ վասն էր են։ 16 Քանզի ձմերանի ստերջանան ամպք. եւ որ բերինն ÿի խոնարհ՝ ինքեանք են այնք հանդերձ ջրային խոնաւութեամբ, վասն որոյ եւ ոչ ձայն կարեն հանել։ 17 Իսկ գարնանային ժամանակին աւդն պարարի խոնաւութեամբ. եւ յարեգակնային ջերմութենէն ջլանայ զհարստութիւն. եւ առ ÿի յոյժ փոթորկելն խոնարհի ÿի ծով, եւ բերանացեալ համբառնայ զջուրն ÿի վեր. եւ ÿի սաստիկ արբմանէն ծանրութեամբ յառաջ խաղայ. իսկ այլ հողմք շուրջ պատեալ զնովաւ զաւրէն կառավարի, զերասանակս ÿի ձեռն առեալ ստիպելով անցանէ յերկնային ասպարիսին. իբր առաջին եւ միջին եւ վերջին բախմունս, եւ ճայթմունս գործեն, չկարացեալ ընդ գայտութիւն մարմնոյն միանգամայն հոսել զբազմութիւն ջուրցն ծովային, զաւրէն դժուարածին կանանց բարձրաճիչ ձայնս արձակեն, զոր որոտմունս անուանեմք։ 18 Եւ այս ոչ դուզնաքեայ եւ դատարկ իրաւք. քանզի ÿի կենդանածննդոց մարդկան յորժամ որք յոյժն դժուարին՝ շիկնելն եւ շառագունելն եւ մեծաձայն աղաղակելն ոչ այլ ինչ է, այլ որչափ զհոգին յինքն քաղէ եւ զձայնն ÿի վեր բարձրացուցանէ, շնչերակքն ÿի խոնարհ կոյս զմարմինն ճնշէ. զի որ ÿի ներքս իցէ՝ բռնադատեալ ուժով ÿի վայր բերցի. իսկ որ թէ առ ոմանս այսպիսի բնական հնարիւք վարիցիմք, որչափ եւս առաւել մեծ մարմին ամպոց որ է պատճառ երկրային մարմնոյն թանձրախիտ, քան զձմեռնային ժամանակին որ պաղեաց, ձուլեաց, սառեաւ, ընդարմացոյց զբերրի հող արգաւանդահող տեղեացն, սոյնպէս եւ զամենայն առապարս։ 19 Արդ ոչ միայն սա կարաւտ է ջերմութեան եւ խոնաւութեան, այլ եւ ձայնի արձակման յերկնուստ. զի ÿի սաստիկ ճայթմանէ աւդոյն շարժմամբ խտացեալ թանձրութիւն հողոյս թուլասցի, եւ ÿի դալարաբեր արմատոյն բոյսք խոտոցն վերընձիւղեսցին։ 20 Սոյնպէս եւ պտուկք ծայրիցն ծառոց բացեալ փթթիցին, եւ այլքն ըստ իւրաքանչիւր կարգի՝ զձմեռնային ծանրատաղտուկ թախծութիւնս ÿի բաց ընկենուցուն, զարթուցեալք եւ զուարճացեալք յոյժ պայծառութեամբ երկիր առնուցու զվայելչութիւն։ 21 Ապա թէ լինիցի ինչ հետեւանք վնասուց ÿի սաստիկ որոտալոյ, իբր թէ կարկուտք եւ հրաձգութիւնք, այս ÿի վրէժխնդրութիւն անզգամաց, եւ ÿի խրատ այնոցիկ որ զահ եւ զերկիւղ արարչին չունիցին յանձինս իւրեանց։ 22 Քանզի մարդկան իշխանաց գործիք են տանջանաց գաւազանք, չարիք, շղթայք, պէսպէս մենքենայք, եւ մարդիկ սպասաւորք եւ ստրուկք։ 23 Ոչ զի մարդատեացք իցեն թագաւորք, այլ յառաջահոգակք, շինիչք եւ խաղաղասէրք, կարգիչք եւ յաւրինիչք գեղեցկադիր աւրինաց։ 24 Իսկ վերին թագաւորն արարչական զաւրութեամբն բարերար եւ մատակարար եւ մարդասէր։ 25 Իսկ դատողականաւն խրատիչ եւ կազմիչ, եւ լսեն ամենայն տարերքս, եւ ահաւորութեամբ կան ÿի սպասու։ 26 Անչափութիւն անձրեւաց ողողանեն, եւ երաշտութիւնք զերկիր դալարաբեր ցամաքեցուցանեն, եւ ժանտախտք, սուր, հիւանդութիւնս, մինչեւ հարկանել մարդ եւ անասուն առհասարակ։ 27 Իսկ յորժամ յանհնարին ցասումն ումեք բրդիցի, որպէս երբեմն ուրեմն ÿի վերայ Սոդոմացոցն ÿի յերկնէ ÿի հրեղէն մարմնոյն կոտորատեալ ÿի վայր հոսեցուցանէր։ 28 Զոր եւ այսաւր ÿի նմին մարմնոյն անկեալ յերկիր՝ շանդի անուանեմք։ 29 Եւ հասեալ իբրեւ կենդանի մտաւոր՝ զբարկութեան հրամանն կատարէր. եւ չդադարելով ծակէ զթանձրութիւն երկրի, թափ անցանէ ÿի ներքին կիսագունդն. զի ուստի հատաւն՝ անդէն զտեղի առցէ։ 30 Սորին հրոյ սակի է զոր ցոլմունք աստեղաց անուանեմք. քանզի առ ÿի յոյժ բախմանց շրջագայ պարունակացդ շարժելով զյարմարական գնացս՝ երեւումն լինի վերին լուսոյն, իբրեւ ընդ անաւսր փապարս ինչ աւդեղէնս. եւ ÿի յաղամողել լուսոյն էառ փայլատակիւն՝ առ ÿի ցըրուել ուժգնութեան աւդոյն, եւ վաղվաղակի ժողովումն ծածկութի անդրէն լինի։ 31 Եւ մեք հայեցեալք ÿի հեռաստանէ, չկարացեալ ճշմարտութեան իրացն ÿի վերայ հասանել հաստատութեամբ, աստեղ թափելոյ նշան առնեմք զայն, եւ ոչ լուսոյն վերնոյ, որ է ճշմարիտ։ 32 Բայց ոմանք ÿի փիլիսոփայիցն որ յեկեղեցւոջ ասացին թէ է հողմ սառնային եւ թանձր, որ եւ զնա եթեր կոչեմք, նա խոնարհի յամպն, եւ զջուրն իբր ոլոռն սառոյց գնդէ, եւ այն է կարկուտ։ 33 Եւ ասեն թէ զորոտումնդ այն հողմն առնէ, եւ զփայլատակմունս. զի ամենայն արարածք բնութեամբ ունին յինքեանս հուր, եթէ ցամաքայինք եւ եթէ խոնաւայինք. եւ ÿի բախել հողմոյն զամպն՝ հուր ելանէ յամպոյն, եւ ձայն ճայթմանց բախմամբ հողմոյն։ 34 Եթէ սակաւ բախէ, սակաւ եւ հուրն ելանէ, եւ ձայնն. եւ անդէն ընդ ամպն անցանի, ÿի վեր բերելով աւդոյն։ 35 Եւ եթէ ուժգին բախէ հողմն, ուժգին եւ ձայնն եւ հուրն ելանէ. եւ չզաւրէ աւդն՝ ÿի վեր ցանել զնա ընդ ամպն, ÿի խոնարհ անկանի. եւ ÿի տեղին յոր անկանի՝ խաղաղութեան ակն ոչ ունիմք։ 36 Բայց մեք որ զհուրն յառաջ տեսանեմք եւ ապա զորոտն լսեմք՝ այն է պատճառ զի թէպէտ յամպոյն զոյգ ելանէ ձայնն եւ հուրն, այլ մեզ հուրն առաջոյ երեւի, քանզի ակն երագ է քան զունկն. եւ ակն փոյթ կարէ տեսանել հեռագոյն զհուրն՝ յորժամ յամպոյն ելանէ։ 37 Իսկ զձայնն ունկն ոչ կարէ լսել մինչեւ ÿի մաւտ հասանէ։ 38 Եւ զցոլմանէ աստեղացդ ասեն թէ հողմն այն ÿի պարզ ժամանակի բախէ անդէն ինքն զինքն, եւ հուր ելանէ, որպէս յամպոյ. բայց անաւսր ելանէ ÿի հողմոյն, եւ ոչ որպէս յամպոյն. եւ աւդովն վերաբերեալ անդէն ամփոփի։1 Զ. ՅԱՂԱԳՍ ԿԱԹԻՆ ԾՐՈՅ    2 Կաթին ծիր որ անուանեցին՝ ոչ այնպէս է որ չար փիլիսոփայքն առասպելաբանեցին բազում բանիւք։ 3 Քանզի ոմանք ասացին զդմանէ թէ ճանապարհ է հին, արեգական հետ. իսկ այլք տգիտագոյնք քան զնոսա՝ առագաստ ասեն Պերսեփոնայ, զոր սպիտակ սուգ կոչեցին Աթենացիք։ 4 Այլք ÿի նոցանէ՝ Հերակղէս ասեն՝ զանդէս Գէրիոնի ընդ շաւիղ վարեաց։ 5 Նա եւ այլք եւս ըստ նոցին արուեստի՝ տարածումն է ասեն ստեանցն Հերայ՝ կնոջն Արամազդայ։ 6 Դարձեալ ոմանք յառաջնոցն Հայոց ասացին՝ թէ խիստ ձմերանի Վահագն՝ նախնին Հայոց՝ գողացաւ զյարդն Բաղտամայ Ասորւոց նախնոյն. զոր եւ մեք սովորեցաք բնախաւսութեամբ՝ Յարդգողի հետ անուանել։ 7 Թողէք ÿի բաց զայդ, ով աստուածասէր լսաւղք, եւ մի զայդպիսի բան լսէք. քանզի փիլիսոփայքն բարիք ասացին զդմանէ թէ խիտ աստեղք են բազումք, յոյժ ընդ աղաւտ երեւմանէն՝ միաւոր լոյսն տեսանի։ 8 Իսկ մեք որ եմք աշակերտք վարդապետաց եկեղեցւոյ, ասեմք՝ թէ ամենայն զգայութիւնքս վերինք եւ ներքինք ունին խառնուած միաբանութեան առ իրեարս. եւ է դա անգայտութիւն գաւտեացն վերնոց, զթաղկեալ հրոյն նշոյլս հեղլով ÿի վայր՝ երեւումն գործէ տեսողացն։ 9 Այս է նորա պատճառն ճշմարիտ։1 Է. ՅԱՂԱԳՍ ՀԻՒՍԻՍԱՅԻՆ ԱՍՏԵՂԱՑ    2 Աստեղացդ՝ զոր կոչեն բեւեռս երկնից՝ որ ÿի տեղն գան շուրջ եւ ոչ ծագեն յարեւելից եւ գան ÿի մուտս. եւ սայլք աստեղացդ՝ որք դէմ ընդ դէմ զաւրէն անուոյ հոլովին, եւ այլ խումբքն՝ որ շուրջ զնոքաւք են, մշտագայ երեւմամբ շրջագայանան՝ ոչ երկրորդեցից զանհամոցն ճառս. զի յոլովս ասել զսուտն՝ ձանձրոյթ ձեզ լինի։ 3 Այլ ասասցուք որում հաւատացեալ եմք։ 4 Են դոքա նշանակ տեսական, զի երեւակի են եւ իմացական զանտեսին զարփւոյ բերեն նմանութիւն, շրջագայութեամբ ծառայական հասարակութիւն գործելով. բաժանեալ երից հատածաց ուղեգնացութեամբ ծովային ճանապարհաւն. միաբանութիւն առնել ցամաքայնոցս։ 5 Քանզի եթէ ոչ էր տուեալ՝ եւ ոչ առնոյր. եւ կարի գեղեցիկ. քանզի ÿի բաժանեցելոյն կարաւտութիւն գործեցաւ. իսկ ÿի ձեռն նաւավարութեանն զիւրաքանչիւր պիտոյսն դիւրամատոյցս մերձեցոյց. որում որք տեղեակն են, եւ սովորութիւն է անսուտ բանիւք զճշմարիտն ասել։ 6 Զցերեկ ասէ յածեալ մոլորի նաւն. եւ ÿի գիշերի ÿի ձեռն երկնային արջոյդ երթայ ելանէ յուղորդ ճանապարհն։ 7 Եւ այս ոչ դոյզն նախախնամութիւն է արարողին բոլորեցունց. զի ÿի ձեռն սայլիցդ ոչ միայն ապրի նաւն եւ նաւավարքն՝ այլ եւ բազում բիւրք ÿի նաւահանգիստն զիւրաքանչիւր կարաւտութիւնս բարձեալ տանին ÿի տունս իւրեանց։ 8 Ապա թէ այդ այդպէս իցէ, ոչինչ է յէսդ երկնից վայրապար եւ դուզնաքեայ, այլ առ ÿի մեծ աւգտութիւն մարդկան, եւ ÿի փառս արարչին, ամէն։1 Ը. ՅԱՂԱԳՍ ԼՈՒՍՆԻ    2 Զերկրորդ լուսաւորէդ բիւր բանք են ճառեալք եւ յարտաքնոց եւ յեկեղեցականաց. բայց մեզ որ ինչ միաւորեալ է յերկոցունց, յայնց հաճոյ թուեցաւ ասել։ 3 Նիւթ ամանոյն լուսնի նմա միայնոյ է գիտելի որ արարն զնա։ 4 Բայց առաջինքն որ ջանացան հասու լինել նմա, այսպէս ասացին, եթէ լուսինն տարր է սեղմ, խիտ, մաքուր, գնդաձեւ, եւ ոչ ունի զլոյսն բնութեամբ՝ այլ հաղորդութեամբ յարեգականէ առեալ. որպէս հայելի ընդդէմ արեգական ունելով, եւ նա ճառագայթս բազումս արձակէ յիւրմէ, նոյնպէս եւ լուսինդ ասեն։ 5 Բայց երկուք ոմանք յեկեղեցւոյ ասացին, եթէ առանձինն ունի լուսինն զլոյսն, եւ ոչ յարեգականէ. զի որպէս ամանն լուսնի այլ իմն է, նոյնպէս եւ լոյս նորա այլ իմն է. եւ ասեն եթէ չէ ծանր Աստուծոյ զլոյսն բաժանել ÿի բազում կերպս. զի լոյս արեգականն այլ ունի կերպ, եւ լուսնի այլ, աւտար ÿի նմանէ. եւ հրոյ եւս առաւել աւտար ÿի նոցանէ յերկուց։ 6 Նաեւ ճճի մի որ անուանեալ կոչի փոսուռա, ունի լուսաւորութիւն ÿի տտանն, որ եւ զգիրս մարթ է ընթեռնուլ նովաւ ÿի վերայ կարգի գրոցն տանելով։ 7 Արդ եթէ ÿի զեռունն յայն արհամարհ՝ եդ Աստուած զլուսաւորութիւն յատուկ, որ ոչ յումեքէ առնու այլ հաստատեալ կայ յիւրում մարմինն՝ աւտար յամենայն լուսոյ, զի ոչ սպիտակ է եւ ոչ լուրջ եւ ոչ դեղին եւ ոչ կարմիր, այլ կանաչ իմն գոյն է լուսիկն, մեղմ ըստ իւրում տկարութեանն, համայն յատուկ է։ 8 Արդ որչափ եւս առաւել պարտիմք հաւանել՝ եթէ լուսնի ետ Աստուած լոյս առանձնական, եւ ոչ յոք արար կարաւտ ապաստանի։ 9 Իսկ որ սեաւ նշանն երեւի ÿի լուսնի, որպէս գիծ իմն դրոշմի, ասացին արտաքինքն թէ ելք են խոռոչաց՝ որպէս յական յակնթի։ 10 Եւ վասնզի ոչ անգէղ ունի զբոլորութիւնն՝ այնր աղագաւ ոչ կարէ տալ լոյս որպէս զարեգակն։ 11 Զի եւ գունդ բիւրեղ՝ որ գէզ կամ սպի ունի, ոչ կարէ հեղուլ բորբ շող լուսոյ։ 12 Իսկ եկեղեցականքն ասացին, եթէ որ երեւին ÿի լուսնի՝ երկիր է եւ ծով. զի որպէս հայելի զամենայն ընդդէմ կացոյց իւր, ցուցանէ յինքեան զնմանութիւն, նոյնպէս եւ լուսինդ ցուցանէ յինքեան զերկիր եւ զծով, ըստ բանին որ ասէ, թէ լուսինդ հայելի է երկրի. զի մեծ իսկ է միանձնութեամբ որպէս զերկիր. եւ ես ցուցից քեզ ÿի սակաւ նմանութեանց առնուլ աւրինակ։ 13 Ուսիր ÿի քաղաքաց որ ընդ ամենայն տիեզերս շինեալ են ÿի միմեանց հեռիք. հայեաց ընդ հրապարակս եւ ընդ փողոցս որ ուղղորդ ընդ արեւելս նայիցին, զիարդ միանգամայն լուսաւորին, եւ միաւք կերպարանաւք տեսանես զի լուսաւորէ զամենայն նուրբ փողոցս. եւ զիարդ է այս, եթէ ոչ՝ զի առ ամենեսեան է մեծութեամբ, եւ կշիռ յերեսս ամենեցուն արձակէ զլոյսն։ 14 Եւ արդ ÿի տկարութենէ լուսոյ ճրագի ուսիր զմեծութիւն լուսնի. զի ÿի լուսոյն իւրմէ ոչ կարէ, վասն այնորիկ միակերպ ստուերս ամենայն բազմութեանն որ ÿի տանն իցեն. զի որ մաւտն կայցեն ÿի լոյս ճրագին՝ զնորայն մեծացուցանիցէ զստուեր. եւ որ հեռագոյնն է՝ զնորայն փոքրկացուցանէ։ 15 Արդ եթէ ոչ մեծ էր լուսինն՝ ոչ կարէր հաւասար ծագել, եւ միակերպ տալ ստուեր ամենեցուն որ բնակեալ են ÿի հարաւ եւ ÿի հիւսիսի, այլ վասն զի մեծ է միանձնութեամբ ըստ աստուածային գրոց որ ասաց, թէ արար լուսաւորս մեծամեծս ÿի նշանս, ÿի ժամանակս, յաւուրս եւ ÿի տարիս. յոյժ պիտոյ են մարդկան նշանք որ լինին ÿի լուսաւորացդ, եթէ ոք ըստ կէտ սահմանին ոչ ելանիցէ աւտարոտի քննութեամբ. զի որ միտ եդեալ ընտրեսցէ զգեղեցիկ փորձ նոցա, եւ ոչ խառնիցէ ÿի ներքս ամպարշտութիւն ազգի ազգի հնարագիտութեան, գտանեն ÿի նշանաց անտի, զի վասն խոնաւոյ զժամանակն ցուցանէ, բազում անգամ վարդապետք լինին մեզ աւդոյն պղտորութեան, եւ դառնաշունչ սառնամանեաց. զի յերեկաւրեայ ժամանակի յորժամ վճիտ երեւիցի, զյստակ պարզոյ յայտ առնէ. եւ յորժամ ÿի մահիկ եղջիւրսն զնշան կարմրութեան կամ զմթութեան ունիցի՝ ջուրք բազումք յամպոց յերկիր հեղուն, եւ հարաւ յորդաշունչ բռնութեամբ յաւդս բարբառի. եւ յորժամ շուրջ բակ ունիցի յամպոց՝ ջուրք բազումք յաւդոց յերկիր առաքին, կամ զարամուր բքոց եւ զդառնացուցիչ հողմոց ամբոխելոյ յայտ առնեն։ 16 Զի յընծայմանն լուսնի բազում անգամ յորժամ յստակ եւ խաղաղ իցէ աւդն, յանկարծակի սաստիկ աւդոց յայտնին ÿի նմա մրրկեալ, եւ ամպք ÿի վերայ ամպոց դիզանին յահ եւ յերկիւղ մեծի տագնապի։ 17 Եւ այսու ամենայնիւ յայտ է եթէ նշանք որ լինին ÿի լուսաւորացդ՝ ÿի շահ աւգտութեան են երկրի։ 18 Նաւավարն զգուշասցի եւ մի խառնիցէ զնաւն ÿի ծովն՝ այլ անդէն զետղ առեալ՝ պահիցէ ÿի նաւահանգստի. զի մի պաշարեալ գտանիցին ÿի ծովուն ÿի շնչելոյ հողմոյն ամբոխելոյ։ 19 Եւ ճանապարհորդն զգուշասցի, զի մի ելանիցէ ÿի տանէն, եւ երթեալ աշխատեալ ÿի բքայոյզ եւ յանձրեւաց ժամանակի, զի ÿի փոփոխմունսն որ լինին ÿի լուսնին՝ անասունք զլիութիւն առնուն, եւ տունկք աւգնականութիւն գտանեն աճման սննդեանն իւրեանց։ 20 Զի ÿի մաշելն լուծութիւն եւ ապականութիւն գտանի ÿի նոսա. եւ յաճելն լիութիւն եւ պնդութիւն առաւելու ÿի նոսա։ 21 Քանզի լուսին ÿի ջերմութենէ եւ ÿի խոնաւութենէ ունի խառնուած։ 22 Եւ այս լիցի քեզ նշան. զի որք ÿի լուսնակային ննջեն՝ խոնաւութիւն լինի ÿի գլուխս նոցա։ 23 Եւ զմիս դալար եթէ ÿի լուսնակի կախիցեն, հոտի եւ ապականի. եւ ÿի ջրայինս պակասութիւն եւ լիութիւն գտանի, սապէս եւ ÿի սիրտս ծառոց։ 24 Եւ գնացք իմն են ասեն յերկրին Եւրոպացւոց յովկիանոս, որ երբեմն ցուցանէ զյաւելուած լիութեան, եւ երբեմն զիջանին ÿի լիութենէ անտի. եւ այս ասեն ըստ գնացից լուսնի փոփոխի։ 25 Իսկ զսկիզբն ծննդեանն լուսնի՝ անշարժական ասեն գնաց խաղացիցն. եւ յաճելն լուսնի՝ սկսանին շարժել եւ զեռալ։ 26 Եւ դարձեալ յայնմ ծովու որ անուանեալ կոչի Երեկորեայ՝ նմանութիւն սրուակաց է ասեն ÿի միջին, իբր թէ ձգեն եւ ծծեն, խոնարհին եւ պակասին ընդ պակասելն լուսնի. եւ բղխեն, յորդեն, եւ վերանան ընդ լնուլ լուսնի։ 27 Այս են նշանք եւ զաւրութիւն նորա յերկրի եւ ծովու. իսկ զժամանակս եւ զաւուրս եւ զտարիս որոշէ եւ սա հանգոյն արեգական. յաւուր՝ քսան եւ չորս ժամս ընթանալով ընդ տիւ եւ ընդ գիշեր, ամիս՝ յընծայմանէ յընծայումն, եւ երիցս կատարելով առնէ տարի, ըստ թուոյ Եբրայեցւոց, որ կատարեն զընթացս տարւոյն ÿի հին կտակարանաց։ 28 Իսկ յիշխանութիւն գիշերոյ՝ ցուցանելով ÿի նմա զլոյսն իւր. քանզի կարակնահատ բոլորութիւնք երկոցունց տարեցդ մին առանձին ունի զբոլոր բազմութիւն լուսոյն. իսկ առ միւսն առ նոյն հանդիպի ընդունելով մասն գիշերային լուսոյն. եւ նա՝ հանապազ անխափան գնացիւքն առ սակաւ սակաւ մատուցանէ զմասունս երեւակի լուսոյն աճմամբ եւ նուազութեամբ։ 29 Քանզի ոչ եթէ հանապազ ընդ մի շաւիղ ընթանայ արեգակն յորժամ ÿի հարաւ կոյս նհանջիցի, եւ կամ այսրէն ÿի միջաւրեայդ։ 30 Սոյնպէս եւ լուսին ÿի ձեռն այս երկու փոփոխմանցս տալոյ եւ առնլոյ լինի փոփոխումն աճման եւ մաշելոյ. վասն զի լուսին բերի ÿի ներքնում պարունակիս, եւ արեգակն ÿի վերոյ նորա ÿի հինգերորդ պարունակին. եւ ÿի շրջագայանալն երկոցունց հանապազ տեսանեն զմիմեանս, եւ յորժամ երթայ մաւտի լուսին յարեգակն՝ լինի նուազութիւն լուսոյն լուսնի, զի վերին կողմն նորա ունի զբոլորութիւն լուսոյն որ ընդդէմ հայի արեգականն, զի վերեւ նորա է. եւ կէս գնդի լուսնին որ ÿի խոնարհ յերկիր կոյս հայի՝ անլոյս բոլոր ներքին կոյս գնդի լուսնին երեւի՝ ծածկեալ յիւրում ստուերի. եւ յորժամ հեռանայ լուսին յարեգակնէ՝ մեծանայ լնու լոյսն լուսնի. վասն զի հեռանալով յարեգականէ լուսաւորի ներքին կողմ գնդի երկնի. եւ ստուեր տարերն իւրոյ ÿի միւս կողմ հալածի ÿի վեր փոխելով. քանզի այս է յայտնի պատճառ. վերին եւ ներքին կիսագունդքն առ հինգ պարունակացդ գեր ÿի վերոյ երկրիս յերկուս բաժանեալ տուընջեան եւ գիշերոյ, չորրեակ վեցեկաւք. եւ երբեմն հասանելով յարեւմուտս ÿի ներքին կիսագունդն, զերկուս վեցեակսն արեգակն ունիցի գիշերային մասամբքն զառ ÿի ներքոյս շրջագայութեանն. իսկ ընդդէմ նմին զերկուս վեցեակսն լուսին ունիցի ÿի վերայ երկրի. եւ ընդ կողմն հիւսիսոյ մատուցանէ արեգակն լրումն լուսոյ ունակութեան լուսնի. ոչ հանապազորդ լիով մատուցանէ, այլ ըստ մաւտելոյ եւ հեռանալոյ արեգական. երբեմն կատարեալ լի ÿի բոլորն բոլորական երեւի լոյսն իւր. եւ երբեմն մաշեալ եւ պակասեալ ÿի լուսոյն՝ զպակասութիւն իւր նախ ցուցանէ լուսին ÿի վերայ միոյ միոյ կողմանց իւրոց։ 31 Զի յորժամ աճէ մի կողմն, միւսն զնշանակ աղջամղջին ցուցանէ. եւ դարձեալ յորժամ սկսանի պակասիլ միւս կողմն ամփոփի ինքն յինքն՝ զի ծածկեսցի միւս կողմն։ 32 Եւ յորժամ սկսանի երեւել յարեւմտից յարեւելս կոյս ցուցանէ զհայեցուածն բոլորն բոլորակին. եւ յորժամ յարեւելից սկսանի մաշել՝ յարեւմուտս կոյս ցուցանէ զմահիկն եղջիւրս։ 33 Եւ այնպէս լուսաւորի կողմն գնդին լուսնի՝ որ յարեգական կուսէն լինի, եւ որ ÿի միւս կողմանէն լինի կէս գնդին լուսնի՝ առանց լուսոյ երեւի՝ ծածկեալ ÿի ծոց իւրոյ հովանւոյն. զի պակասումն լուսոյն լուսնի՝ ստուեր տարերն իւրոյ է, ինքն ինքեան ունելով հովանի։ 34 Իսկ յորժամ համաւրէն զայն որ ետն ÿի բաց հանցէ զլոյսն, սուղ ծածկութիւն լինին, մինչեւ անդէն ծնցի զնա նովին լուսովն։ 35 Դարձեալ եթէ դիպեսցի ժամանակ լուսնի ÿի լրման կամ ÿի միջոցի, կամ մերձ ÿի հինս, եւ լուսին իցէ ÿի վերին կիսագնդին, եւ երկոքին դիպեսցին հասարակութեամբ ÿի միջնում տրամագծին, եւ ÿի միում ժամու ոչ բաւէ արեգակն մատուցանել ընդ հիւսիսային կողմնն զսովորական ձգումն լուսոյն մասին, լոկ մնացեալ գիշերային անիւն ÿի լուսոյ՝ կորնչել լուսնի կարդացաք։ 36 Եւ կարի քաջ կորուստ լուսոյն ասացաք, եւ ոչ տարերն. զի ամենեցուն յայտնի երեւի բոլորածիրն ÿի տեղւոջն, եւ առ երագ շարժմունս վերնոյն եւ ներքնոյն անցանել զսովորական ընդունի լոյս լուսին, վասն զի անցանէ զնովաւ ստուերն որ խաւարեցոյցն զնա։ 37 Արդ ամենայն եղեալքս անկեալ են ընդ յարմարական մասամբք, եւ ընդ ապականագործովք հետեւանաւք։ 38 Եւ այս ոչ դուզնաքեայ նախախնամութիւն արարողին է՝ զի մի ոք զարարածս տեսեալ առանս ապականութեան՝ զնոսին իսկ արարիչս կարծիցէ. այլ զի հանապազ յերեւելի տարերս վայելեսցէ զերկրաւոր սպասաւորութիւն. եւ զարարիչն ամենայն գոյիցս գեր ÿի վերոյ գիտասցէ, որ է աւրհնեալ յաւիտեանս, ամէն։1 Թ. ՅԱՂԱԳՍ ԱՐԵԳԱԿԱՆ    2 Յոյժ սիրելի է ինձ՝ ÿի միաւորութեանց նոցա բանից՝ յիմում ճառի առնել զառատութիւնս որ ինչ յաղագս առաջնոյ եւ մեծի լուսաւորիդ է բան։ 3 Եւ արդ ասացից նոյնպէս, եթէ նիւթ ամանոյն արեգական արարչին միայն է գիտելի. իսկ պատուականք յարարածս մարդիկ՝ այնչափ միայն գիտացին զնա՝ թէ է տարր սեղմ, մաքուր, գնդաձեւ, բոլոր, ամենեւին անգէզ եւ անսպի. ինքն է ցուրտ բնութիւն. եւ զջերմութիւն եւ զլուսաւորութիւն առեալ յարփւոյն՝ հեղու յաւդս, որով լուսաւորի եւ ջեռնու երկիր։ 4 Եւ հաւանեցուսցէ զքեզ աւրինակն. գունդ բիւրեղ յորժամ յարեւու ունիցիս, տես զի ինքն ցուրտ է ամենեւին, իսկ որ շողն կաթէ ÿի նմանէ՝ պայծառ է առաւել քան զլոյսն արեգական. եւ ուրանաւր կաթէ՝ լուցանի. քանզի կաթուած շողոյն նորա հուր ծնանի, թէպէտեւ ինքն ցուրտ է բնութեամբ. նոյնպէս եւ զարեգակնդ իմա։ 5 Բայց երկու ոմանք յեկեղեցւոյ ոչ այդպէս, այլ ասացին թէ ինքն իսկ արեգակն ունի զլոյսն իւր բնութեամբ յինքեան բնակեալ, եւ ոչ յարփւոյն, եւ ոչ յայլ ումեքէ առեալ, այլ ասեն թէ լոյս արեգական՝ այն լոյս է որ յառաջ քան զեղանիլ լուսաւորացդ էր. վասն զի լուսաւորքդ են արարած աւուրն չորրորդի. իսկ երից աւուրցն նախագունից ցիր բնութիւն էր. եւ արեգակնդ աման եղեւ այնր լուսոյ. եւ ժողովեաց Աստուած զլոյսն զայն եւ արկ ÿի դա, զորմէ ասացի թէ ցիր բնութիւն էր. եւ ժողովեալ զնա ունի արեգակն՝ որպէս ճրագ զհուր։ 6 Սոյնպէս եւ լուսոյն առաջնոյ կազմեցան լինել աման լուսաւորքդ։ 7 Արդ թէպէտ հոգեւորք են եւ սոքա, սակայն ես հաւանեալ եմ սրբոց հարցն բազմաց միաբանելոց, որում եւ բարի փիլիսոփայք արտաքնոցն համաձայնին, յարփւոյն ասեն ունել զլուսաւորութիւն եւ զջերմութիւն. եւ վասն ընթացից լուսաւորացդ ÿի մտից յետկոյս ընդդէմ երկնի՝ մի ումեք անհաւատ թուեցեալ՝ ասիցէ, թէ մեք տեսանեմք զլուսաւորսդ ելեալ յարեւելից եւ եկեալ մինչեւ յարեւմուտս, այլ գիտասցէ զի յերկնէ է այն որ հանէ զնա յելիցն, եւ բերէ ÿի մուտս, քանզի անչափ է երագութիւն շրջագայութեան երկնից։ 8 Արդ որք միտս ունիցին՝ է ÿի տեսութեանցդ իսկ ուսանել՝ թէ յարեւելս գնան արեգակն եւ լուսին, եւ բազումք յաստեղաց որք ոչ խմբիւք կցեալ ունին զետեղակալութիւնս. քանզի ասեն արտաքինքն՝ թէ մրջիւն լիցի քեզ աւրինակ, առեալ դիցես՝ ÿի վերայ երկանի, եւ տես զիարդ ընթանայ ընդդէմ երկանին եկիցն. վասն զի ոչ կարէ ընթանալ ÿի կողմն, եւ ոչ զոյգ երկանի ընթացիցն. քանզի երագութիւն երկանին գլէ զնա. եւ նա հարկաւորեալ ընդդէմ ընթանայ։ 9 Իսկ երկանն իւրով արագութեամբն ընդ իւր բերէ զնա՝ յոր կոյս ինքն գայ շուրջ. սապէս եւ զլուսաւորսդ իմա։ 10 Եւ ուշիմ մտաւք թէ հայիցիս՝ դիւրին է ուսանել ÿի լուսնոյ. տես յընծայման նորա՝ զիարդ ընդ մտանել արեգականն երեւի լուսինն մաւտ ÿի մուտս. եւ յամենայն աւուր հայեա ընդ նա ÿի նոյն ժամու, եւ տես զիարդ աւր ըստ աւրէ ընդ մտանելն զարեւելաւք երեւի. եւ գիտեա թէ որչափ տեսեր զտեղին՝ ուր ժամէ ÿի ժամ փոխեցաւ, այնչափ է նորա ընթացք աւուրն. եւ ուսիր թէ երագութիւն երկնին է այն որ ածէ զնա յաւուր պատել զերկրաւ, եւ ոչ թէ իւր ընթացքն։ 11 Եւ զարեգակն թէպէտեւ ոչ կարես տեսանել, այլ իմացիր ÿի կենդանատեսակացն անուանեցելոց աստեղատանց. տեսանես զիարդ կարգեալ կան՝ կցեալ զմիմեանց եւ ծագեն յելից զհետ իւրեանց, նախ խոյն, եւ ապա ցուլն. եւ զհետ նոցա եկաւորին եւ այլք ÿի կարգի։ 12 Եւ արեգակն կատարեալ զխոյն՝ փոփոխի ÿի ցուլն, եւ ÿի նմանէ յայլսն, ընդդէմ երկնի ընթանալով յարեւելս կոյս։ 13 Երթիցուք յաստուածային գրոց ճառս որ ասեն. Եղիցին ÿի նշանս եւ ÿի ժամանակս, յաւուրս եւ ÿի տարիս։ 14 Բազում նշանս ունիմք ուսանել յարեգակնէ, եթէ ոչ առնուցումք զխելագարեալ խորհուրդս աստեղաբաշխիցն, որ ինչ պատահման վիճակաց վասն եւ ծննդաբաշխութեան. քանզի մի ինչ իրս որ լինի յարեգակնէ, փրկիչն մեր յայտնեաց յաւետարանին, յասելն թէ՝ Յորժամ տեսանիցէք զի գայ ամպ յարեւելից՝ ասէք թէ անձրեւ լինի, եւ լինի. եւ յորժամ հարաւ շնչէ՝ ասէք թէ խորշակ ընթանայ՝ եւ լինի այնպէս. ըստ նմին աւրինակի այլ եւս բազումս, կերպարանաւք փորձի՝ յայտ լինի։ 15 Զի յորժամ ընդ ծագել արեգականն մթագոյն ելանիցէ եւ արեան եւ կայծական նշանակ ունիցին ճառագայթքն, ըստ փոփոխման խստաշունչ աւդոյն. եթէ ÿի նոյն կերպարանս կայցէ, եւ աւդն պղտորեալ եւ յուզեալ՝ ոչ յստակիցի. եւ գոյնն մթագոյն՝ ոչ լրթասցի, եւ հողմք եւս խստագոյնք յուզեսցին, եւ ամպն եւս քան զեւս յաւելցէ, զերկար խոնաւայուզից եւ զսաստիկ անձրեւաց յայտ առնէ։ 16 Եւ յորժամ յամպոյ յամպ մտանիցէ արեգակն, զջերմակիծ շող ամպոյն յերկիր առաքելով՝ զխոնաւութենէ աւդոյ յայտ առնէ։ 17 Եւ յորժամ ելանիցէ ծագումնն զառաջինսն խանձելով՝ զառաւրեայ անձրեւածումն նշանակելով. եւ յորժամ ÿի մուտս զյետոյսն խանձիցէ զերկինս կարմրացուցանելով, զառաւրեայ պարզոյ յայտ առնէ։ 18 Մեկնութիւն նշանաց եղեւ առաջին բանիւքդ։    19 Ասասցուք վասն ժամանակաց որք են փոփոխմունք աւդոց, եւ գնացք ժամուց եւ երեւել սառնամանեաց ձմերայնոյ, եւ քաղցրախառն շնչելոյ աւդոյ գարնայնոյ, եւ բոցախառն հրատ տապոյ ժամանակաց ամարանոյ, եւ մեղմախառն ցրտութեան ժամանակաց աշնանոյ. զի այս ամենայն փոփոխմունք ժամանակաց աշտիճանաց՝ արդար գնացիւք արեգականն շրջանին անցանեն ÿի վերայ մեր, կարգ ըստ կարգի յաւրինեալ յարդարմամբք՝ ըստ ակնարկելոյ զաւրութեանն որ պատշաճեաց զնոսա յիւրաքանչիւր կարգս եւ ÿի ժամանակս։ 20 Զի ձմեռն այնպէս լինի՝ յորժամ հեռանայ մերժի՝ յիջանել արեգականն ÿի հարաւ, եւ անդէն մշտնջենաւորեալ զգնացս իւր, յորժամ յաճախեալ բազմանայ աստ ÿի մերում կողմանս երկայնութիւնք ստուերաց գիշերոյ, որ է խաւար։ 21 Եւ յիջանել արեգականն ÿի հարաւկոյս կողմանս՝ շնչեն ցրտային սառնամանիք ընդդէմ աւդոյ՝ որ տարածեալ կայ առ երկրաւս, եւ ÿի պատճառս խոնաւութեանն որ զարթնու ÿի վերայ երկրի՝ յառնեն անձրեւայոյզք եւ թաւնընկէցք՝ եւ բալաձիգք եւ ձիւնաբերք։ 22 Եւ դարձեալ յորժամ սկսանի արեգակն աշտիճանել ÿի հարաւակողմանց՝ գալ հասանել ÿի հասարակածն երկնից՝ զհաւասարութիւն տուընջեան եւ գիշերոյ կատարէ։ 23 Մեծ սքանչելեաւք կատարին կարգք ժամանակաց. որչափ վերասցի ելցէ արեգակն՝ փոփոխելով զգնացս իւր ÿի ծագելն յերկիր, եւ ÿի նոսին զետղ առեալ դադարեսցէ։ 24 Եւ այս ամենայն ... քաղցրախառն խառնուածաւք յարդարի գարունն՝ իւրով մեծագեղ վայելչութեամբք. զի ÿի նմա արմատք արձակեն զբոյսս, եւ մարգք զուարճանան, եւ ծաղիկք պայծառանան, եւ տունկք ցցուին եւ ծառք արձակեն զբողբոջն, եւ անասունք հանդերձ թռչնովք եւ ծովային ջրածնունդ զեռնովք. եւ ամենեքեան ըստ իւրաքանչիւր ազգի գան ÿի ծնունդ, ÿի սեր եւ ÿի սնունդ։ 25 Եւ յետ այսորիկ սկսանի մաւտել արեգակն ÿի փոփոխմունս ամարայնոյ եւ երեւեցուցանէ զգնացս իւր ÿի կողմանս հիւսիսոյ, ձգել եւ երկայնացուցանել զտիւս։ 26 Եւ քանզի յամրագնաց ժամաւք անցանէ զաւդովք երկարաձիգ գնացիւք, ջեռուցանէ ÿի վերայ երկրի զաւդս, եւ ծծէ ÿի ներքոյ զխոնաւութիւն երկրի, եւ առնի գործակից եւ վաստակակից սերմանց՝ ÿի պաշտել զպէտս նոցա, պարարեալ պնդէ զի հասցեն ÿի չափ սննդեան իւրեանց. նոյնպէս եւ զպտուղս ծառոց։ 27 Եւ յորժամ ÿի վերին բարձանցն ծագիցէ արեգակն՝ փոքրկանան ստուերք տարերց երկրի, եւ կարճին շուքք հասակաց ÿի միջաւրեայ ժամանակի, տիւքն երկայն լինին։ 28 Եւ յորժամ երկային ստուերքն՝ աւուրքն փոքունք լինին։ 29 Եւ աստ առ մեզ որ ÿի կողմանս հիւսիսոյ բնակեալ եմք՝ այլազգ անկանին ÿի մէնջ ստուերքն, եւ յայլում աշխարհի միոջ՝ այլազգ։ 30 Զի երկու աւուրս յամենայն տարւոջ առ միջաւրեայ ժամանակի առանց ստուերի լինին, քանզի կշիռ ÿի վերայ ամենեցուն գլխոյ կան ճառագայթք արեգականն. եւ հասարակ յամենայն կողմանց արկանէ զնշոյլս պայծառութեանն ÿի վերուստ եւ ցներքին խորս ջրհորոց, ընդ նեղ եւ ընդ նուրբ բերանս մտանէ շող եւ լուսաւորէ։ 31 Եւ անուանեն զաւուրսն անստուեր միջաւրեայ։ 32 Եւ այլք որք ÿի հեռաւոր աշխարհին Հնդկաց բնակեալ են՝ անդր եւս քան զՍընդ եւ Սմրղան՝ ստուերք հասակաց մարդկան յերկուց կողմանց երեւի, եւ կոչեն իսկ երկստուերեան զաւուրսն, եւ այս ամենայն ÿի փոփոխելոյ գնացից արեգականն լինի։ 33 Եւ իբրեւ հասուցանէ զսերմանս եւ զմիրգսն ÿի կատարեալ չափսն, ապա սկսանի սակաւ սակաւ մեղմանալ ÿի բոցաճաճանչ տապոյն։ 34 Սկսանի այնուհետեւ մերձենալ աշունն, ցուցանել ÿի նմա զմեղմախառն գնացս իւր. եւ գայ հասանէ քաղցրախառն խառնուածն որ ունի զմիջնորդութիւն. եւ ըստ աշտիճանելոյ՝ սկսանի երեւել նշանակ ցրտոյ կարգին մտանելոյ սառնամանիք ձմերայնոյ՝ ÿի շրջելոյն արեգական՝ որ իջանէ մեղմով ÿի կողմանց հիւսիսոյ, երթալ երեւեցուցանել զգնացս իւր ÿի կողմանս հարաւոյ։ 35 Եւ այսպիսի փոփոխէ արեգակն զգնացս իւր, եւ կատարէ զժամանակս յեղանակաց, եւ եղիցին յաւուրս որպէս եւ Սաղմոսն վկայեաց թէ իշխանական տուընջեան։ 36 Եւ իւ իցէ իշխանական տուընջեան, թէ ոչ գնացիւքն ցուցանել ÿի նմա զլոյս իւր՝ յորժամ ÿի վեր քան զկէս գնդին առնիցէ զգնացս իւր, հալածելով զխաւարն, եւ լուսաւորելով զաւդս՝ կոչեցաւ տիւ։ 37 Եւ արդ յայտ է թէ տիւ ÿի լուսոյ արեգական իցէ, իսկ գեշերն ոչ յումեքէ, այլ ուր ոչ գոյ լոյս անդ խաւար է. գիշեր է՝ ստուեր աւդոյս՝ որ անկանի ÿի տարերէ երկրիս. զի ամենայն ինչ որ ընդդէմ կայ լուսոյ՝ նա է պատճառ երեւելոյ խաւարի, որպէս ստուեր երկրի պատճառ է գիշերոյ։ 38 Եւ հաւանեցուսցէ զքեզ աւրինակն. որպէս թէ հարկանիցես տաղաւար ÿի սաստիկ լուսաւորութեան միջաւրեայ ժամանակի եւ պատիցես պնդիցես ամենեւին արտաքուստ՝ զի մի մտցեն ÿի նա նշոյլք լուսոյ. եւ հայեա եւ տես, որպիսի խաւար թանձրատարած գտանի ÿի նա. եւ գիտես թէ դու ես արարող խաւարին, եւ տաղաւարին, եւ տաղաւարն է պատճառ. զի որպէս վայրք որ առանց լուսոյ են՝ խաւար մածեալ գտանի ÿի նոսա, նոյնպէս եւ գիշեր՝ յորժամ ÿի ներքին կիսագունդն խոնարհեսցի արեգակն, եւ պակասեսցէ յաւդոյս լոյս, եւ անկանիցի զսովաւ ստուեր երկրի։ 39 Քանզի ստուերս զոր տեսանեմք՝ նա է խաւարն գիշերոյ ÿի փոփոխելոյ ճառագայթից արեգական։ 40 Զի յորժամ յարեւելից երեւեսցի լոյսն՝ ստուերն յարեւմուտս ձգի. եւ յորժամ ÿի հարաւ անցանէ լոյսն՝ ստուերն ÿի հիւսիսակողմ փոխի. եւ յորժամ յարեւմուտս փոխի լոյսն՝ ստուերն յարեւելս անկանի. եւ ÿի մտանել արեգականն՝ ստուեր երկրի յաւդդ վերանայ. եւ այնպէս մտանէ խաւար տիրել երկրի՝ որ անուանեցաւ գիշեր։ 41 Դարձեալ եւ ÿի տարիս եդաւ լինել արեգակն՝ ըստ աւրինակի թուոցն Յունաց, որ յաւանդութենէ եւ ÿի հարցն իւրեանց՝ համարին զտարի արեգականն ÿի հաստատեալ կիտէն մինչեւ զմիւս կէտն նշանակեալ. եւ ըստ ընթացից շարժմանցն զոր ունի արեգակն՝ նոյնպէս առնէ կատարումն տարւոյն իւրոյ։ 42 Եւ արար, ասէ, Աստուած երկուս լուսաւորս մեծամեծս, եւ զնովիմբ ածեալ ասէ. Զլուսաւորն մեծ։ 43 Միտք բանիս այսպիսի են, իբրու թէ ինչ մի միանձնութեամբ մեծ է, ըստ միանձնութեան երկնի եւ երկրի եւ ծովու. իսկ այլքն որ կոչին մեծ՝ ըստ աւրինակի բնութեան իւրեանց որ գտանին առ մեզ՝ ոմն մեծ քան զընկեր իւր, որպէս զի մեծ է ձի քան զձի եւ եզն քան զեզն, ոչ եթէ ըստ մեծութեանդ այլ ինչ տարր, այլ ըստ համեմատութեան իւրոյ ընկերին ասի մեծութիւն նորա։ 44 Արդ ոչ է այսպէս մեծութիւն լուսաւորացդ, որպէս ասի աստղ քան զաստղ, այլ այնպիսի մեծատարած մեծ լուսաւորութիւն ունին, որ բաւական են լուսաւորել զամենայն, ծագել ծաւալել համասփիւռ յերկինս եւ յերկրի, ÿի ծովու եւ ÿի շրջանակի յամենայն ծագս երկրի։ 45 Եւ քանզի զամենայն բոլորակն երկնից տարածիւ ունի լուսաւորդ ÿի ծագել եւ ÿի մտանելն իւրում, եւ զամենայն միջավայրս վայրացն իբրու զմի ինչ ունի զամենայն միանգամայն, վասն այնորիկ միապէս միով կերպարանաւք երեւի ամենայն մարդկան որ բնակեալ են յամենայն ծագս երկրի։ 46 Եւ գիտեա թէ ամենայն մեծ իրք ÿի հեռաստանէ փոքունք երեւին. եւ որչափ երթաս մաւտիս, ապա երեւի մեծութիւն նորա։ 47 Իսկ առ արեգակն չէ ոք որ մաւտ իցէ, կամ հեռի, այլ միով հաւասարութեամբ յամենայն մասանց երկրիս տեսանի. եւ այս է աւրինակ ճշմարիտ, զի որ բնակեալ են անդր ÿի Հնդկաց երկրին, եւ կամ անդր ÿի Բիւրիտոնիա երկրին, միով հաւասարութեամբ տեսանեն զծագելն եւ զմտանելն արեգական. զի ոչ յորժամ մտանէ առ արեւմտեայսն՝ նուազի ինչ ÿի մեծութենէ անտի առ արեւելեայսն։ 48 Եւ ոչ յորժամ ծագէ առ բնակչացն արեւելեայց, եւ ոչ յորժամ գայ հասանէ ÿի հասարակածն երկնից, փոխի ինչ ÿի կերպարանացն զոր ունէր։ 49 Արդ մի խաբեսցէ զքեզ սակաւ տեսիլ նորա։ 50 Որ չափ կանգնոյ միոյ երեւի, եւ կարծիցես թէ այնչափ իցէ. քանզի մեծամեծք յիրաց որ ÿի բացեայ ÿի հեռուստ տեսանես՝ իբր փոքունք երեւին. քանզի քայքայի սակաւ տեսիլ ական ÿի տկարութենէ լուսոյն զոր ունի. վասնզի չլինի բաւական ÿի հեռաձիգ վայրս հասուցանել զհայեցուածն՝ այլայլի տեսիլն, եւ զլոյսն իբրեւ զմռայլ տեսանէ. եւ զմեծ ինչ իրս իբրեւ զփոքունս։ 51 Եւ դարձեալ յայսմ աւրինակէ ÿի միտ առ զանբաւ մեծութիւն արեգականն. տես որչափ բազմութիւնք աստեղաց են յերկինս, եւ ընդ ամենեսեան ոչ են բաւական լուսաւորել զմթութիւն գիշերւոյն. եւ արեգակն միայն միով անձամբ յորժամ երեւիցի զամենայն սահմանս աշխարհի լուսաւորէ. նա եւ մինչչեւն եկեալ իսկ՝ քաղցրահայեաց ճառագայթիւքն՝ ցրուէ մաշէ զխաւարն, եւ հետակորոյս առնէ զաղջամուղջն. բառնայ զտխրութիւն, եւ ÿի տարածանել մեծապայծառ լուսոյն՝ ծածկէ զլուսաւորութիւն աստեղաց, եւ զթանձրամած աւդոյս ստուերս մերկանայ յերկրէ. եւ ընդ նմին աւդ քաղցրաշունչ շնչէ յերկրի եւ ընդ արեւածայրսն լուսաւորին արկանէ ցաւղ մանրացաւղ ÿի ժամանակս ամարայնոյ ընդ ամենայն երեսս երկրի. միովն երեւելով յանկարծածին ժամու լուսաւորել, եթէ ոչ զի անչափ մեծութեամբն յանբաւ բարձրութենէն զանչափ ճառագայթս լուսոյն արձակէր։ 52 Եւ յայսմ ամենայնէ յայտ է թէ մեծ է արեգակն, ըստ աստուածային գրոց վկայութեան. որում եւ արտաքնոցն բարեաց ÿի ճահ պատահեն վկայութիւնք։ 53 Քանզի ասեն թէ մեծութիւն լուսնոյ է ըստ չափոյ երկրի. եւ արեգականն առաւել է քան զնա՝ ըստ աստուածային գրոց. զի թէպէտ եւ ասաց երկոցունց մեծամեծս, եւ սակայն ÿի համեմատութենէն ասէ. լուսաւոր մեծ. եւ լուսաւորն ... քանզի ÿի պակասել լուսոյն արեգական՝ զոր խաւարելն կոչեմք, յայտնի միջոց արեգականն խաւարեալ բոլոր. եւ լոյս արեգականն սակաւիկ իբր ժապաւէն երեւի շուրջ զբոլոր խաւարովն. եւ այն է լուսին, որ կացեալ ընդդէմ արեգականն՝ արգել ÿի մէնջ զլոյսն։ 54 Բայց ոչ որպէս ինքն ամենեւին, քանզի փոքր է քան զնա, եւ ոչ է բաւական զամենայն անիւն ծածկել, վասն այնորիկ իբր ժապաւէն երեւեցաւ լոյս արեգականն շուրջ զլուսնովն։ 55 Եւ յորժամ սակաւիկ միտ դիցես, յառաջէ որոշէ լուսինն, եւ սկսանի մերկանալ մեծացուցանել զլոյս արեգականն. եւ տեսանես զարեգականն կէսն թերի, որպէս զլուսին եղջիւրաւոր, մինչեւ մեկնի ÿի նմանէ լուսինն. զի լուսինն է պատճառ խաւարման արեգականն, որպէս արեգակն լուսնի. ÿի թաքուցանել զճառագայթս իւր ընդ երկրաւ, որով ծածկեալ ÿի ստուերէ երկրի՝ լուսին առանց լուսոյ երեւի։ 56 Իսկ ÿի սորին հակառակէ նոյնն անցանէ եւ ընդ արեգակն, ոչ միջակաւն որ անջրպետեացն, այլ յորժամ եղիցին ÿի վերնում կիսագնդին. քանզի արեգակն գեր ÿի վերոյ լուսնին է, եւ լուսինն դիպեալ ÿի ներքոյ արեգականն։ 57 Եւ յորժամ հաւասարազոյգ լինին, մինչ զի իցէ մին ÿի վերոյ եւ միւսն ÿի ներքոյ կշիռ նմին, եւ արեգակն բերանացեալ՝ հոսէ հեղլով զբոլորութիւն լուսոյն հանդէպ ուղիղ կշռութեամբ, միջոց լուսնին ոչ թողու անցանել ÿի ներքին անաւսրութիւն աւդոյս, որ սփռեալ տարածեալ է ընդ ծով եւ ընդ ցամաք։ 58 Եւ զայս տեսանելով բազումք՝ յանուսումնութենէ՝ արեգական կորուստ կարծեն։ 59 Իսկ իմաստնոցն յայտնի է իրացն եղելութիւն, որպէս բազում անգամ ասացաք. եւ է նա նախախնամութիւն Աստուծոյ, ոչ միայն զի վայելիցեմք ÿի լուսոյ արեգականդ, այլ զի եւ ճանաչիցեմք զմեծ սէր արարչին առ երկիրս. զի ահա ոմանք զարեգակն աստուած կարծեցեալ՝ մատուցին երկրպագութիւն իբրեւ մտաւորի, եւ բանաւորի, եւ արարչի աստուծոյ։ 60 Եւ եթէ գոյր նորա բարբառ՝ մեծաւ աղաղակաւ ձայն արձակէր յերկիր, ասելով. Զիս վասն քո արարեալ է, դու ինձ երկիրպագանես. ոչ տեսանես զÿի անդադար ասպարէզ տունջեանն գործառութիւնս, եւ ÿի վայելս ամենայն կենդանեաց տեղի տուեալ, գիշերային մասամբն հանգչել ձեզ ÿի բազում աշխատութեանցդ. հայեցարուք եւ յիմ յեղափոխութիւնս, ձմերանի ցրտանամ, գարնանի ծածկիմ ընդ թանձրախիտ ամպովք, եւ ամարանի ես ինքն հրակէզ լինիմ. եւ յիմ տեւողութիւն եւ յերկրի աւգտութիւն յորժամ կատարեմ զգիշերային ընթացս իմ ÿի ստորեւ երկրիս յարեւմտից յարեւելս։ 61 Եւ ÿի բերիլն իմ ÿի վեր՝ բազմութիւն ջուրց ցանեմ զաշխարհաւ, զոր դուք ցաւղ անուանէք։ 62 Ոչ ահա տեսանէք զնհանջմունս երկիցս ÿի տարւոջն եւ զուգաւորութիւն հանգոյն նմին. նա եւ երբեմն պակասիմ ÿի լուսոյ՝ զոր կորուստ անուանէք. եւ որչափ ընդ խանգարմամբք եմ, եւ ընդ բազում փոփոխմամբք, ոչ միայն աստուած չանուանել՝ այլ եւ ոչ կենդանի բանաւոր, այլ քաջ գործ Աստուծոյ, որ վարիմ հրամանաւ Աստուծոյ։ 63 Եւ արդարեւ ճշմարիտ խնամ է Աստուծոյ ÿի վերայ երկրի, որ զմարմին դարմանէ սննդականաւն, եւ զհոգի առլցուցանէ կատարեալ գիտութեամբ. քննելով եւ ÿի վերայ հասանելով ամենայն արարածոցս՝ որ ոչ ունին յինքեանց զգայութիւն, այլ յանեղէ ումեմնէ որ էած ÿի լինելութիւն, ճանաչել զարարիչն ամենայնի որ է աւրհնեալ յաւիտեանս, ամէն։                [ՅԱՂԱԳՍ ԿԵՆԴԱՆԱՏԵՍԱԿԱՑ]    1 ՅԱՂԱԳՍ ԿԵՆԴԱՆԱՏԵՍԱԿԱՑ։    2 Խումբ աստեղատանցդ, որ անուանեալ կոչին կենդանատեսակք, եթէ յորոց, եւ զինչ իւրաքանչիւր պատճառք անուանցդ՝ գործ աւելի համարիմ պատմել, բայց վասն զի ոչ այլազգ զորոշմունս նոցա կարեմ առնել, եւ զյայտարարութիւնս հարկաւորիմ զնոյն անուանս յիշել՝ զոր յետ Քաղդէացւոցն կոչեն Յոյնք, Հայք, Պարսք։ 3 Յոյնք՝ կռիոց, Հայք՝ խոյ, Պարսք՝ վարբաք։ 4 Յոյնք՝ տաւրոս, Հայք՝ ցուլ, Պարսք՝ դաւ։ 5 Յոյնք՝ դիդիմոս, Հայք՝ երկրաւորի, Պարսք՝ գուպաքար։ 6 Սոքա երեքեան յեղանակ գարնանային։ 7 Եւ դարձեալ՝ Յոյնք՝ կարկինոս, Հայք՝ խեցգետի, Պարսք՝ գոզընտ։ 8 Յոյնք՝ լէաւնոս, Հայք՝ առիւծ, Պարսք՝ շեր։ 9 Յոյնք՝ պառթնաս, Հայք՝ կոյս, Պարսք՝ գաւսիճադ։ 10 Սոքա երեքեան ամառնային։ 11 Յոյնք՝ զիւգաւս, Հայք՝ կշիռ, Պարսք՝ տրազուկ։ 12 Յոյնք՝ սկորոպիոս, Հայք՝ կարիճ, Պարսք՝ գրեշգոմ։ 13 Յոյնք՝ պաւկսուտիաւս, Հայք՝ աղեղնաւոր, Պարսք՝ նեմասպ։ 14 Սոքա երեքեան յեղանակ աշնանային։ 15 Յոյնք՝ աղաւկերաւս, Հայք՝ այծեղջիւր, Պարսք՝ բզասար։ 16 Յոյնք՝ իւդեռիքաւս, Հայք՝ ջրհոս, Պարսք՝ դոլ։ 17 Յոյնք՝ իւքթիւս, Հայք՝ ձուկն, Պարսք՝ մահիկ։ 18 Սոքա երեքեան եղանակ ձմերային։ 19 Երկոտասաներեքեան սոքա շարժին չորիւք տարբերութեամբք՝ առ ի լինել միոյ տարեւոր ժամանակի, քանզի տարածեալ ունին զերկինս ամենայն, կցեալ զմիմեանց, պատեալ փորուածիւ։ 20 Եւ են դոքա ճանապարհ արեգական եւ լուսնի եւ եւթանց մոլորակացդ, բերեն յինքեանս բարձրացուցանելով եւ խոնարհեցուցանելով, մաւտեցուցանեն ի մեզ եւ հեռացուցանեն, կատարեն գիշերաւ զտիւս փոքրկացուցանելով եւ մեծացուցանելով. եւ առնեն ջերմութիւն եւ ցրտութիւն, խոնաւութիւն եւ երաշտութիւն, եւ իշխեն փոփոխմանց աւդոց եւ ժամանակաց։ 21 Բայց եթէ Աստուածային ինչ հասանէ հրաման, փոփոխին տարերց բնութիւնք՝ թէ արդեաւք յողորմութիւն կամ ի խրատ՝ որպէս զի լինել ի ձմեռնային ժամանակի ջերմութիւն, կամ յամարային ցրտութիւն եւ ձիւնաբերութիւն, եւ շնչումն սառնամանեաց՝ որ է արտաքոյ բնութեան ժամանակի, գիտելի նմա միայնոյ։ 22 Արդ մեզ գիտել, զոր սահմանեաց Աստուած՝ զյեղանակս չորից ժամանակաց, որպէս տայր քաջալերս արդարոյն՝ յորժամ ել ի տապանէն. Յայսմ հետէ գարուն եւ ամառն մի դադարեսցեն՝ որպէս դադարեցին յամի ջուրցն սաստկութեան։ 23 Յակնարկելոյ արարչին խանգարումն աւդոյն լեալ՝ վասն անբաւ խոնաւայուզից։ 24 Արդ՝ այն նորա Աստուածութեանն են ծանաւթք եւ անգէտք ի մարդկանէ. իսկ որ բնական բերմամբ հրամայեցաւ լինել, այնմ կարող եմք հասու լինել, որպէս ուսաք ի բազմափորձութեանց գիտութեամբ զարդուդ, ոչ միայն զեղանակս չորից ժամանակաց, այլ եւ զանցնիւր աստեղատանցդ զամսական իշխանութիւն, եւ բաւանդակութիւն առանձնական ընթացիցդ յամս բազումս, ըստ յոլովութեան տարեաց բոլորակին, իւրաքանչիւր շրջագայից, նոյնպէս եւ զեւթանեցունց մոլորակացդ անուանելոց, ոչ միայն յամս եւ յամիսս, այլ եւ յաւուրս շաբաթու՝ զանցնիւր աստեղ աւր յայտնելով. զոր եւ ես ձեզ նկատեմ գրել դիւրինս, եւ ոչ դժուարահասանելիս՝ որպէս զարտաքնոցն։    25 Արդ կոչեցեալն ի նոցանէ յընթացողաց աստղ եւթներեակն է. եւ դրեալ զաւուրս շաբաթուց՝ հանյաւէն յարեգակն, այսինքն միաշաբաթւոջն, որպէս եւ ձաւնեալ իսկ է հեթանոսաց զաւուրս շաբաթու՝ արեգական եւ լուսնի, եւ եւթանց մոլորակացդ, զոր հարկաւորիմ նոյն անուամբ յորջորջել, զոր կոչեն Յոյնք, Հայք եւ Պարսք։ 26 Միաշաբաթ՝ էղէաւս, արեգակն, խորաշէտ։ 27 Երկշաբաթ՝ սեղինաւս, լուսին, մանգ։ 28 Երեքշաբաթ՝ առէս, հրատ, նարզ։ 29 Չորեքշաբաթ՝ երմէս, փայլածու, կոճ։ 30 Հինգշաբաթ՝ դաւս, լուսնթագ, տէրընջ։ 31 Ուրբաթ՝ ափրոդիտէս, լուսաբեր, անհետբա։ 32 Շաբաթ՝ կռոնոս, երեւակ, զրուան։ 33 Ասեն հեթանոսք ի սոցանէ զոմանս բարերարս եւ զոմանս թշուառացուցիչս, որպէս խնդրեն տանուտէրութիւնս։ 34 Առէս աստեղ, որ է երեքշաբաթ, զոր ասեն ոչ բարիոք ճանապարհորդել կամ առնել սկիզբն գործոյ։ 35 Նմանապէս զտանուտէրութիւն կռաւնոս աստեղ, որ է շաբաթ, զոր ասեն ամենայն թշուառութեան պատճառ։ 36 Բայց մեզ քաւ եւ մի լիցի զաւուրս խտրել, վասնզի ի բարիս ստեղծ Աստուած. եւ որ աւր բարի իցէ քան զերեքշաբաթն, որ է ըստ թուոյ Երրորդութեանն, եւ երկիցս ի Տեառնէ լսեաց յարարչութեանն՝ թէ բարի է։ 37 Կամ զինչ քան զաւրն շաբաթու բարի է, զոր Աստուած սրբեաց, եւ աւրհնեաց եւ հրամայեաց ի նմա հանգիստ եւ թողութիւն։ 38 Քանզի բոլոր ինչ մատակարարելոց է արեգակն եւ լուսին. եւ որ ինչ յորոց երկրի են, առանց ընթակացս այսոցիկ են։ 39 Կարեւոր է ուսուցանել զարեգակնայինն եւ զլուսնային առանձնաւորութիւնն, որ եւ զինչ վիճակեալ է։ 40 Քանզի արեգակն վիճակեցաւ զտիւն, եւ զարական կենդանատեսակսն եւ զարեւելեայ ծագումնն։ 41 Եւ ընծայաբերս ունի զերեւակին եւ զլուսնթագին աստղ։ 42 Եւ լուսին հաւասար գիշերոյ, եւ իգական կենդանատեսակացս, եւ արեւմտական ծագմանն. եւ ընծայաբերս ունի զհրատին եւ զլուսաբերին աստղ։ 43 Փայլածուն հասարակաց բնութեամբ գոլով եւ ընդ արեգական յարեւելական ծագմանն կոյս հրճուելով։ 44 Իսկ լուսին ի յարեւմտականն կոյս, նաեւ հասարակ իսկ բնութեամբ վիճակել, եւ ընդ բարերարսն բարերար եւ ընդ խարդախսն խարդախ։ 45 Իսկ բարերար աստեղքն են՝ լուսնթագ, լուսաբեր. եւ խարդախք՝ երեւակ, հրատ։ 46 Վասն երեւակին՝ առաւել ցրտութիւն ունելոյ, եւ հրատին՝ առաւել ջերմութիւն։ 47 Իսկ փայլածուն հասարակաց բնութիւն. բայց խնդիրսն ընդ տունջենային ծնելութիւնն։ 48 Արեգակն, լուսնթագ եւ երեւակ՝ յարական կենդանակերպսն իշխելով, մանաւանդ լուսնթագ եւ երեւակ յարեւելեաց ծագման գոլով։ 49 Իսկ ի գիշերային ծնելութիւնսն լուսին, հրատ, լուսաբեր՝ արեւմտական ծագմանն. զիգական կենդանատեսակսն ունելով լուսնի վասն ծննդաբերութեան ասացեալ երկուց աստեղացս այսոցիկ։1 ՅԱՂԱԳՍ ԱՍՏԵՂԱԲԱՇԽՈՒԹԵԱՆ։    2 Երկինդ եւթն պարունակք են, որ կոչին գաւտիք. սառնեղեալք գաւտին, որ կոչի երկնից ցրտաբնակ, այրեցանաւղ գաւտին, որ կոչի շարահիւսակ, մեծասիր գաւտին, որ կոչի անգոն կոռոնաւոր. խառնարան գաւտին որ կոչի, որ եթերն բնակեալ է եւ արեգակն. եւ նա ունի զհոյլս ընթացից իւրոց, զի ի հինգերորդ գաւտւոջն է արեգակն. գեղեցկական գաւտին, որ կոչին՝ այս է, յորում է մոլորակացն առկայումն. եւ խոնարհ գաւտին որ կոչի՝ մերձ առ միւս գաւտին, որ միայն եթերն բնակեալ է, ուստի հրացանութիւն եւ փայլատակմունք լինին. խլրտմունք ամպոց, խոնարհմունք խոնաւոց, իջմունք անձրեւաց, եւ վնասք պէսպէս առաքին ի մեզ։ 3 Քանզի այս գաւտիս, որ կիսալուսին է համակարգի, սա է դայեակ անձրեւաց եւ սնուցիչ բուրաստանաց։ 4 Քանզի առաջին հարքն զլուսին դայեկան եւ սնուցիչ բուսոց անուանեցին։ 5 Այս եւթն գաւտիքս են հակառակ միմեանց։ 6 Առաջին գաւտին հաստատութիւն ունի նովաւ, որ կոչի ութերրակ, որ կոչի երկնից ցրտաբնակ. եւ զլերինս զովացուցանէ մեծ ցրտովն. եւ ի նմա են եւթն մոլար աստեղքն, որք են բնութեամբ ցուրտ, ուստի զսաստկութիւն ցրտոյն ի բարձր կատարս լերանց իջուցանեն. եւ վասն այսորիկ խոնարհ տեղիք ջերմ եւ գոլ աւուրք են, զի ոչ գոյ ի նոսա սաստկութիւն ցրտոյն, ի բարձր կատարս լերանց իջուցանել ցրտակ անուանին, եւ զլերինս զովացուցանեն մեծ ցրտովն. նաեւ թաղկեալ հրոյն անկմունս շիջուցանի, որ կոչի անկումն արփւոյն, զոր ոմանք կաթ ծիրանագոլ ասացին. եւ կէսք՝ հին արեգական ճանապարհ, եւ այլք՝ կառս երկնից. կէսք՝ պատառումն. կէսք՝ սպի տարածեալ եւ կէսք յարդագողս զհետ աստուածոցն. իսկ ոմանք մսուր եւ կայան աւդոյն անուանեցին։ 7 Այլ ոչ է այդ ամենայն, այլ թաղկեալ հուր է, եւ մանր աստեղացն ցոլումն լուսոյ. զի շարժեալ է եւթն գաւտեացն յաղամողել հրոյն անգայտութիւն ունի զվերին հուրն, արգելլով զցոլումն գնացից վերին հրոյն թաղկեցելոյ. եւ հասեալ ի կիմիրական գաւտին՝ շիջանի այրեցանողն, ունի զարփին թռուցեալ եւ զմանրաստեղս. ուստի յայսմ լուսաւորի արեգակն, գնալով երեքտասան աւուրս ընդ նա, եւ ապա ամենայն լուսաւորքն յարեգականէն առոգանին։ 8 Ի մեր գաւտւոջ են ոգիք մարդկան ըստ հարցն իմաստնոց, ի նմին ժողովին կողմանաւորք մերոցն։ 9 Արդ այս գաւտիս զգունդ կիսագնդին հանապազ ի գիշերի տեսանես, եւ ոչ փոփոխի ի գիշերի. եւ վեցն առաւաւտուն ընդ արեգականն ելանեն եւ գնան մինչեւ ի մուտս արեւու։ 10 Բայց է խոյն եւ ցուլն եւ եկաւորին ընդ մի տեղւոջ. եւ ընդ մէջն արփի։ 11 Կշիռ, կարիճ, աղեղնաւոր, եւ ընդ մէջն արփի։ 12 Այծեղջիւր, ջրհոս, ձուկն եւ ընդ մէջն արփի։ 13 Ի սրական գաւտւոջն են երկոտասան ախտարականքն, որ կոչին կենդանակերպք։ 14 Ի խառնարան գաւտւոջն՝ արեգակն եւ եթերն երկրորդ, եւ երկու աստեղքն ընդ արեգական, որ կոչին արեգականաբերք։ 15 Ի գեղեցկական գաւտւոջն՝ լուսինն եւ հինգ մոլար աստեղքն, որ կոչին առիս եւ կռինիս։ 16 Ի խառնարան գաւտւոջն՝ եթերն երկրորդ։ 17 Այս եւթն գաւտիքս են հակառակ միմեանց։ 18 Արդ այս գաւտիքս են բաժինք գաւտկաց։ 19 Խոյն ունի զիշխանականն, զգեղեցկականն, զգանգրական հերսն։ 20 Ցուլն ունի զուժեղնականն։ 21 Երկաւորեակն՝ զմիջասահմանականն։ 22 Խեցգետինն՝ կողմանաւոր է եւ գէջ։ 23 Առիւծն՝ բբջաւղ է եւ հողմին, մեծակն է, խանգարական եւ գոռոզ։ 24 Կոյսն՝ զարդասիրական է, գէջ եւ գեղեցիկ։ 25 Կշիռն՝ հարաւական է եւ զարդարական։ 26 Կարիճն՝ ծնելական է եւ խոժոռական։ 27 Աղեղնաւորն՝ պատերազմողական է եւ զաւրաւոր։ 28 Այծեղջիւրն՝ զանգիտական է եւ անբանական։ 29 Ջրհոսն՝ գիջական է եւ խառնական։ 30 Ձուկն բարեխառնական է եւ ընդդէմ հարկանէ։ 31 Խոյն, ցուլն եւ եկաւորին՝ Պարսք եւ Բաբելովն՝ որ կոչին տուն Տէրունական։ 32 Խեցգետին, առիւծ, կոյս՝ Հայք եւ Կորդիակք եւ Յոյնք՝ որ կոչին գիշերականք եւ կողմանացիկք։ 33 Կշիռն, կարիճն, աղեղնաւորն, այծեղջիւրն, ջրհոսն, ձուկն՝ տուն որ մէջ է ընդ ամենայն երկիր, զի երկոտասան մասն երկին է, եւ մի մասն ցամաք, մետասան մասն ծով է, եւ այս տունն ի վեց մասինն երկնից է, հինգ ծովու է, եւ մի մասն ցամաքի։1 ՊԱՒՂՈՍԻ ԱՂԵՔՍԱՆԴՐԱՑՒՈՑ ՆԱԽԵՐԳԱՆ Ի ՆԵՐՔՍԱԾՈՒԹԵՆԷ ՅՈՅԺ։   2 Գեղեցկաբար ով որդի սիրելի Կրաւնամովն, ստագրաւղս զմեզ գրեալ յոմանց յառաջ քան զայս արտադրութիւն ներքսածականացն, յորդորեցեր միւս շարադասել, նուազեալ ոչ իւիք յայնցանէ, որք ի նոյն նախադրութեան պատշաճ ի տեսութեան համանգամայն եւ հարկեցուցանելով զՊտղոմեան վերաբերութիւնս, համեմատելով առն յանդսն՝ արտագրել իբրեւ զայնոսիկ պիտանեգոյնն հասանելով մեր։ 3 Նա եւ նորին իսկ Պտղոմեայ յաղագս ամանակաց կենաց՝ նոքաւք զիրագործութիւնն առնելով. եւ Ապողինարի հրաման տալով առ ի յարձակչեն եւ տանուտեառն, եւ բացբարձրութեան։ 4 Այսոքիւք վառին ի վերայ այսոցիկ. եւ Ապողոնի Լաւոդիկեցոյ ինքեան յառաջին իւր հինգ մատեանսն, դսրովելով զեգիպտացիսն, որպէս թէ բազում մոլորութիւն լեալ իցէ նոցա ի կենդանատեսակացն վերաբերութիւն։    5 Ա. Յաղագս կենդանատեսակ բոլորատեսութեան։ 6 Կենդանատեսակ բոլորակութիւն շարժի առշեղապէս, բաժանեալ ի հատածս երկոտասան, որ կոչին կենդանատեսակք։ 7 Եւ ունի կենդանատեսակն պարունակս երիս, մասունս երեսուն. եւ մասն ունի մասունս վաթսուն եւ մանրերկրորդակս վաթսուն։    8 Բ. Յաղագս խոյին։ 9 Արդ է սկիզբն կենդանատեսակ բոլորակութեան խոյն, արական, հասարակաւրեայ յեղանակ գարնանային, տուն հրատի. բարձրութիւն արեգական իննեւտասան նուաստութիւն երեւակի մասանց քսան. եռանկիւնի. ի տուընջեան արեգական, իսկ ի գիշերի լուսնթագի։ 10 Ձաւնեալ է նահանգին Պարսից. բաժանաւղ հողմոյն արեւելականի եւ տիրեալ գլխոյ եւ բոլոր երեսացն։ 11 Եւ ելանէ կենդանատեսակ ըստ եգիպտացւոցն եւ Աղեքսանդրացւոցն նահանգին, որ եւ ելանէ յաներեւութէն յերեւելի երկիրն ի ժամու միում հասարակաւրոյ եռանկիւնի իննեակս, է ամանակացն քսան եւ մի եւ երկուց մասանց. եւ է յայսմիկ կենդանատեսակի երկնամիջոցակէտն երկրական տրամադրութեանց։    12 Գ. Յաղագս ցլուն։ 13 Երկրորդ կենդանատեսակ է ցուլն. իգական, հաստատուն, գարնանային. տուն լուսաբերի. բարձրութիւն լուսնոյ. ունի մասունս երիս. նուաստութիւն ոչ ուրեք. եռանգիւնի, ի տուընջեան լուսաբերի, իսկ ի գիշերի լուսնոյ, Ձաւնեալ է նահանգին Բաբելացւոց. բաժանաւղ հողմոյն հարաւոյ. եւ տիրեալ է ուլանն եւ պարանոցին։ 14 Եւ ելանէ կենդանատեսակ յաներեւութէն յերեւոյթն ի ժամու միոջ, եւ երկուց մասանց, եւ ամանակաց քսան եւ հնգից առաջիկայ նահանգին։    15 Դ. Սակս եկաւորի։ 16 Երիր կենդանատեսակ է եկաւորին. արական. երկտարրական. մարդակերպ. տուն փայլածուին, երմու բարձրութեանն ոչ ուրուք նուաղութեան, ոչ ուրուք եռանգիւնի ի տուընջեան երեւակի կրաւնոս, իսկ ի գիշերի փայլածուի. եւ ձաւնեալ է նահանգին Գամրաց, բաժանեալ հողմոյն Լիբէացւոց. եւ տիրեալ է ուսոց եւ ձեռաց եւ մատանց։ 17 Ելանէ կենդանատեսակն յաներեւութէն յերեւոյթն ի ժամու միում, եւ երկուց մասանց, եւ եւթն մասին. եւ քառասունեւհինգ երմասին յիշեցելում նահանգին, եւ ամանակաց եւ քսան եւ մի երիր մասին։ 18 Եւ յայսմ կենդանատեսակի աւարտի գարնանային ժամուն յեղանակ, որ կոչի աւդ։    19 Ե. Յաղագս խեցգետնին։ 20 Չորիր կենդանատեսակ է խեցգետին. իգական, յեղանակ ամառնային. տուն լուսնոյ. բարձրութիւն լուսնթագի՝ ի մասունս եւթնեւտասն նուաստութիւն հրատի արէս՝ առ ի մասունս քսան եւ ութ. ի տուընջեան լուսաբերի Ափրոդիտէս, իսկ ի գիշիրի հրատի. եւ ձաւնեալ է նահանգին Հայոց, բաժանեալ հողմոյն հիւսիւսոյ, եւ տիրեալ է լանջաց։ 21 Եւ ելանէ կենդանատեսակն յաներեւութէն յերեւելի երկիրս ի ժամս երկուս եւ ինն երմասին, եւ ամանակաց երեսուն եւ մի. եւ յայսմ կենդանատեսակի աշխարհային ժամագէտն։    22 Զ. Յաղագս առիւծուն։ 23 Հինգերորդ կենդանատեսակ է Առիւծն. արական. հաստատուն. ամառնային. տուն արեգական. բարձրութիւն ոչ ուրուք. եռանգիւնի, ի տուընջեան արեգական, իսկ ի գիշերի լուսնթագի, եւ ձաւնեալ է նահանգին Ասիացւոց. բաժանեալ է հողմոյն արեւելից. եւ տիրեալ է կողից. եւ ելանէ յաներեւութէն յերեւոյթն ի ժամս երկուս, եւ երիս մասունս. եւ ամանակս երեսուն եւ հինգ։    24 Է. Յաղագս կուսանակին։ 25 Վեցերորդ կենդանատեսակ է կուսանակն. իգական. ամառնային. երկտարրական, տուն եւ բարձրութիւն փայլածուի՝ ի մասունս հնգետասան. նուաստութիւն լուսաբերի՝ առ ի մասունս քսանեւեւթն. եռանգիւնի, ի տուընջեան լուսաբերի եւ գիշերի լուսնոյ, եւ ձաւնեալ է նահանգին Քաղդէացւոց, բաժանեալ հողմոյն հարաւոյ. եւ տիրեալ է կշտիցն, եւ ստորին որովայնին եւ ամենայն փորոտւոյն։ 26 Եւ ելանէ յաներեւութէն յերեւոյթ երկիրս ի ժամս երկու եւ երիր մասին, եւ Է եր[կ]մասին ԽԵ երմասին եւ ամանակաց Է եւ Գ մասին։ 27 Եւ յայսմ կենդանատեսակի աւարտի ամառնային ժամուն յեղանակն, որ կոչի հուր։    28 Ը. Յաղագս կշռոյն։ 29 Եւթներորդ կենդանատեսակ է կշիռն. արական, հասարակաւրեայ. յեղանակ աշնանային. տուն լուսաբերի, բարձրութիւն առ ի մասունս երեւակի. ի նուաստութիւն արեգական՝ առ ի մասունս իննեւտասն, եռանգիւնի, ի տուընջեան երեւակի, ի գիշերի փայլածուի. եւ ձաւնեալ է նահանգին Լիբէացւոց եւ Կիւրենացւոց. բաժանեալ է հողմոյն Լիբէացւոց. եւ տիրեալ է կռթանցն, եւ ելանէ կենդանատեսակն յաներեւութէն յերեւոյթ ի ժամս երկու, եւ երեք մասին եւ քառասուն մասին, եւ ամանակաց երեսուն եւ ինն եւ եւթն մասանց. եւ է երկրական տրամադրութեանն կէտ եթերական։    30 Թ. Յաղագս կորին։ 31 Ութերորդ կենդանատեսակ է կորն. հաստատուն. աշնանային, տուն հրատի, բարձրութիւն ոչ ուրուք. նուաստութիւն լուսնի՝ առ ի մասունս երեք. եռանգիւնի, ի տուընջեան լուսաբերին, ի գիշերի հրատին. եւ ձաւնեալ է նահանգին Իտալացւոց, բաժանեալ հողմոյն հիւսիսոյ. եւ տիրեալ է առնացի անդամոցն եւ գանձակի եւ ցայլիցն։ 32 Եւ ելանէ կենդանատեսակն յաներեւութէն յերեւոյթն ի ժամս երկու, եւ երեք մասունս. եւ ամանակս երեսուն եւ եւթն։    33 Ժ. Յաղագս աղեղնաւորին։ 34 Իններորդ կենդանատեսակ է աղեղնաւորն, երկտարրական, աշնանային. տուն լուսնթագի. եւ ձաւնեալ է նահանգին Կիլիկեցւոց եւ Կրետացւոց, բաժանեալ հողմոյն հարաւոյ, եւ տիրեալ է երանացն. եւ ելանէ յաներեւութէն յերեւոյթն ի ժամս երկու եւ ինն երմասին, եւ յամանակս երեսուն եւ մի, եւ երեք մասին։ 35 Եւ յայսմ կենդանատեսակի աւարտի աշնանային ժամուն յեղանակ, որ կոչի երկիր։    36 ԺԱ. Յաղագս այծեղջերն։ 37 Տասներորդ կենդանատեսակ է այծեղջիւրն. իգական, յեղանակ ձմեռնային. տուն երեւակի. բարձրութիւն հրատի՝ առ ի մասունս հինգետասան. եռանգիւնի. ի տուընջեան լուսաբերի եւ ի գիշերի լուսնոյ. եւ ձաւնեալ է նահանգին Ասորւոց, բաժանեալ հողմոյն հարաւոյ. եւ տիրէ ծնգացն. եւ ելանէ յաներեւութէն յերեւոյթն ի ժամու միում եւ յերկու մասին եւ եաւթն մասին եւ քառասուն եւ հինգ երմասին. եւ ժամանակաց քսան եւ ութ եւ երից մասանց։ 38 Եւ երկրական տրամադրութեանն կէտ սուզական։    39 ԺԲ. Յաղագս ջրահեղին։ 40 Մետասաներորդ կենդանատեսակ է ջրահեղն. արական. հաստատուն. ձմեռնային. տուն երեւակի. բարձրութիւն ոչ ուրուք. նուաստութիւն ոչ ուրուք՝ եռանգիւնի. ի տուընջեան երեւակի, ի գիշերի փայլածուի. բաժանեալ հողմոյն Լիբէացւոց. եւ ձաւնեալ է նահանգին Եգիպտացւոց. եւ տիրեալ է սրանցն. եւ ելանէ յաներեւութէն յերեւոյթն ի ժամու միում, եւ երկուց մասանց եւ ամանակաց քսան եւ հինգ։    41 ԺԳ. Յաղագս ձկանցն։ 42 Երկոտասան կենդանատեսակ է ձկունք. իգական. երկտարրական. ձմեռնային. տուն լուսնթագի. բարձրութիւն լուսաբերի՝ առ մասունս քսան եւ հինգ, նուաստութիւն փայլածուի՝ առ մասունս հնգետասան. եռանգիւնի. ի տուընջեան լուսաբերի, ի գիշերի հրատի. ձաւնեալ է նահանգին Կարմիր ծովուն եւ Հնդկաց երկրին. բաժանեալ հողմոյն հիւսիւսոյ. եւ տիրեալ է թաթից ոտիցն եւ կոչեցելում ծայրից մատանցն, եւ ինն երմասին։ 43 Եւ ելանէ յաներեւութէն յերեւոյթն ի ժամ մի, եւ երից մասանց. եւ ամանակաց քսան եւ հինգ եւ երկուց մասանց։ 44 Եւ յայսմ կենդանատեսակի աւարտի ձմեռնային յեղանակ, որ է ջուր։    45 ԺԴ. Վերագլխութիւն։ 46 Երկոտասան կենդանատեսակացն ըստ իւրաքանչիւր տարբերութեանց երկոտասան կենդանատեսակացն այսպէս ինչ ասաց։ 47 Բայց առ միահամուռ զնոսա իմանալ՝ այսպէս արտադրիցի։ 48 Արականք են այսոքիկ՝ խոյն, եկաւորն, առիւծն, կշիռն, աղեղնաւորն, ջրահեղն. իսկ իգականք սոցա մնացուածքն՝ ցուլն, խեցգետին, կուսանակն, կորն, այծեղջիւրն, ձկունքն. եւ համանգամայն իսկ ասել, որքան աւելորդութիւն ունելով սոցա՝ յառաջնմէն հաւելով ի խոյէն, այսոքիկ քեզ արականք իմացեալ լիցին, իսկ որքան հաւասարք՝ իգականք։ 49 Իսկ յեղանականք՝ խոյ, խեցգետին, կշիռ, այծեղջիւր։ 50 Իսկ հասարակաւորքն՝ խոյ, կշիռն։ 51 Իսկ զուգաթիւքն սոցա են հաստատունք՝ ցուլն եւ առիւծն, կարիճն, ջրահեղն։ 52 Երկտարրական սոցայց զաւրութիւն գոլով են այսոքիկ՝ երկաւորեակն եւ կուսանակն, աղեղնաւորն. եւ շարառոցելով ասել, որքան քառիւքն բաղկացեալ այսոքիւք, զնոյն կենդանատեսակաց բնութիւն։ 53 Եւ բնակարանք են խոյի եւ կարճի՝ հրատ, արէս. ցուլն՝ լուսաբերի, ափրոդիտեայ. երկաւորեակն եւ կուսանակն՝ փայլածուի, երմու, խեցգետինն՝ լուսնոյ. առիւծն՝ արեգական. աղեղնաւորն եւ ձկունքն՝ լուսնթագի, դիոս. այծեղջիւրն եւ ջրահեղն՝ երեւակի, կրաւնոս։ 54 Եւ բարձրութիւն են. խոյն՝ արեգական, ցուլն՝ լուսնոյ, խեցգետինն՝ լուսնթագի, կուսանակն՝ փայլածուի, կշիռն՝ երեւակի, այծեղջիւրն՝ հրատի, ձկունքն՝ լուսաբերի։ 55 Եւ որ քան զայս հեռի տեսակով տրոհեալք են, այսոցիկ նուաստութիւնք են։ 56 Իսկ եռանգիւնիքն՝ խոյն, առիւծն, եւ աղեղնաւորն՝ ի տուընջեան արեգական, իսկ ի գիշերի լուսնթագի. ցուլն, եւ կուսանակն եւ այծեղջիւրն ի տուընջեան լուսաբերի, իսկ ի գիշերի՝ լուսնոյ։ 57 Իսկ երկաւորեակն, եւ կշիռն եւ ջրահեղն՝ ի տուընջեան երեւակի, իսկ ի գիշերի՝ փայլածուի։ 58 Խեցգետինն եւ կորն եւ ձկունքն՝ ի տուընջեան լուսաբերի, իսկ ի գիշերի հրատի։ 59 Եւ ընտանացեալ է առաջին եռանկիւնիւն արեւելից, երկրորդն՝ հարաւոյ, երրորդն՝ Լիբէացւոց, չորրորդն՝ հիւսիւսոյ։ 60 Նաեւ ցաւակից լինին գաւառացն կենդանատեսակքն։ 61 Խոյն՝ Պարսից, ցուլն՝ Բաբելացւոց, երկաւորն՝ Գամրաց, խեցգետին՝ Հայոց, առիւծն՝ Ասիացւոց, կուսանակն՝ Ելլադացւոց եւ Յունաց, կշիռն՝ Լիբէացւոց, կարիճն՝ Իտալացւոց, աղեղնաւորն՝ Կիլիկեցւոց, այծեղջիւրն՝ Ասորւոց, ջրհոսն՝ Եգիպտացւոց, ձկունքն՝ Հնդկաց աշխարհին։    62 ԺԵ. Յաղագս խառնարան աստեղաց։ 63 Շնաստղն, Խողովակն, Վաքն, Ծիծառն, Արջն, Վիշապն, Բազմոտանին, Բեւեռքն երկնից, Խիփակն, Սայլն, միւս Սայլն, Մարզոնն, Կարճնդեաց, Ճոկանոտնն, Ջրաբաշխն, Խոզն, Անդիակն, Արկաւղն։ 64 Այս աստեղք են, որ ցուցանեն զանձրեւաց սաստկութիւն։ 65 Եւ որ ի ծովու գնան՝ սոքիմբք, մանաւանդ Սայլդ յայտնի ցուցանէ զնաւագնացաց զհետ, զի հիւսիւսական աստեղքդ ոչ են գնացականք, այլ կացականք։ 66 Եւ շարժեալք ի վերին եւթն գաւտեացն, որպէս ի ծովու ալեկոծին։ 67 Այս են նշանացոյց աստեղք։ 68 Տխմարք եպերեն, որք ոչ գիտեն զգիրս։ 69 Այլ Մովսէս գրէ թէ՝ Եդ զնոսա Աստուած ի նշանս եւ ի ժամանակս, եւ յաւուրս եւ ի տարիս։ 70 Կատարէ եւթներրեակ գաւտին։ 71 Այս են աստեղք, որք են եւթն մոլորակք։ 72 Զի զարեգակն եւ զլուսին ընդ եւթն մոլորակացն եղեալ հարցն իմաստնոց, եթէ ի տէրունականն խաւարումն դիպիցի, մեծ նեղութիւնք հասանեն երկրի եւ տագնապ, յոր եւ իցէ եւթն մոլորակացն։    73 Հրատն եւ լուսաբերն յորժամ ընդ կարճին պարանոցն անցանեն՝ արեան նշանակ է, եւ վախճան նոցա՝ կորուստ երկրի։ 74 Եւ եթէ ի կարճէն գալով լինի, որ բարկ աստղիկդ կայ ի գլխոյն, եւ ի վերայ բարկի անդ գտանին՝ մեծ նեղութիւնք գան երկրի եւ տագնապ յոր եւ իցէ։    75 Փայլածուն յորժամ զվարսն ցուցանէ, զոր ոմանք գիսաւոր կոչեն, եւ առնու զգէսսն իբրեւ զգալի, զի զլոյսն յինքն առնու, մեծ պատերազմունք եւ արիւնհեղութիւնք գան երկրի, եւ տագնապ՝ ի հարաւոյ կողմանն։    76 Խոյն, յորում են աստեղք եւթն, եթէ հայիս եւ տեսանես զեւթն եւ զչորս այլ զուգեալ առ իրեարս, գիտասջիր՝ զի եկեալ հասեալ են թշնամիք եւ զքեւ պատեալ, եւ գիտասջիր՝ զի ի խաղաղութեան մնաս։    77 Ցուլն, յորում են աստեղք երկոտասան, եթէ հայիս եւ տեսանես զնոսա յեղջիւրս հարեալ, գիտեա՝ թե վաղվաղակի լինին պատերազմունք եւ կռիւք. բայց տարին՝ յաւդոց եւ յանձրեւաց լինի։    78 Երկաւորին, յորում են աստեղք երկու, եթէ տեսանիցես զնոսա ի լուծ ուղղորդ, գիտեա՝ թէ մեծամեծաց կորուստ գայ, եւ տղայոց յախտից մահ. բայց տարին լի եւ պտղաբեր լինի։    79 Խեցգետին, յորում են աստեղք երեքտասան, որ կոչին կողմանագնացիկք, եթէ տեսանիցես զնոսա ի ճանապարհէն խոտորեալ, գիտեա թէ ապստամբութիւն լինի զաւրաց, մեկնեսցին յիւրաքանչիւր տերանց եւ թշնամիս բազումս ածեն ի վերայ երկրի. բայց երկրի վնաս ինչ ոչ կարեն առնել։    80 Առիւծն, յորում են աստեղք տասն, եթէ տեսանիցես զնոսա միաժողով, գիտեա թէ թագաւորք ելանեն, եւ մի (ի) նոցանէն կորնչի։ 81 Եւ եթէ տեսանիցես զճանգն արիւնագոյն՝ գիտեա թէ ինքն կորնչի, զաւրքն ապրին. եւ արեգակն ի տարւոջն երեք անգամ խաւարի։    82 Կոյսն, յորում են աստեղք երեք, եթէ տեսանիցես զնոսա պայծառս, եւ այլանմանս, եւ մլմլոտս, գիտեա թէ ողորմութիւն Աստուծոյ գթացեալ է ի վերայ երկրի, եւ խաղաղութիւն լինի, եւ թշնամեաց կորուստ, երկրի լիութիւն եւ պտղոց առատութիւն։    83 Կշիռն, յորում են աստեղք երեք, եթէ տեսանիցես զնոսա զհարաւային կողմամբքն բարձր քան զմիւսն, եթէ ես ինչ ի վերայ թշնամւոյն՝ ի բաց դարձիր, զի չես յաղթաւղ։ 84 Ապա եթէ զհիւսիւսայինն տեսանես՝ բարձր երթ, զի յաղթես։    85 Կարիճն, յորում են աստեղք երեսուն՝ կարգք կարգք, եթէ տեսանիցես զկարգն խառնեալ առ կարգն, գիտեա թէ առաջին աւուրքն ձմերայնոյն քաղցր գան։    86 Աղեղնաւորն, յորում են աստեղք վեց, եթէ տեսանիցես զնոսա ի թրթռմանց, գիտասջիր թէ առաքին ի նոցանէ աստեղք հանգոյնք, ծովք խռովին, եւ ամպք զուարճանան եւ թագաւորք զուարճանան։    87 Այծեղջիւրն, յորում են աստեղք երեք, մի քան զմի ձիգ, եթէ տեսանիցես զնոսա զկարճն եւ զերկայնն զուգեալ առ իրեարս՝ գիտեա թէ քեզ գնալ պիտի յերկրէս, եւ բազում այլ սիրելեաց ընդ քեզ. ապա թէ այլ լուսով տեսանես՝ գիտեա թէ բազում ծնունդք ի տան քո լինին։    88 Ջրհոսն, յորում են աստեղք վեց։    89 Ձուկն՝ աստեղք հինգ, մին՝ յորդ անձրեւաց նշանակիչ, եւ միւսն՝ խռովութեանց։    90 Այս է յարեալ հմտութիւն ի կենդանատեսակս։ 91 Արեգակն զիւրաքանչիւր ժամանակս տարոյն կատարէ ի ձեռն երկուց կենդանակաց, զոր կոչեաց թակոյկս, վասն երից զաւրութեանց՝ զանազանելով ի միմեանց եւ մեկնելով, խառնուած միաբանութեան առնուն առ ի լինելոյ միոյ տարեւոր ժամանակի։ 92 Որպէս գարունն՝ խոյ, ցուլ, եկաւոր։ 93 Ամարանի՝ խեցգետին, առիւծ, կոյս։ 94 Աշնանի՝ կշիռ, կարիճ, աղեղնաւոր։ 95 Ձմերանի՝ այծեղջիւր, ջրհոս, ձուկն։ 96 Ընդ իւրաքանչիւր ումեք յոստոն թակոյկք տպաւորեալք ընկուզազարդ, եւ գնդաձեւ, եւ շուշան։ 97 Իսկ զկենդանակացն զձեւ եւ զբնութիւն ցուցանէ ընկուզոյ, թերեւս զի յառաջագոյն բոյս արձակէ եւ յետոյ ծաղկէ։ 98 Թուի թէ վասն ի շարժմանէ եղելոյ ձայնիցն դաշնակաւորաց, զի ոչ եթէ անգէտք եմք ընկուզոյդ անուանն, ըստ քարոզականին ասացեալ, զի խեցեմորթն նմա բնաւորեցաւ հնչումն եւ կայթումն գործել. եւ գնդաձեւ ճախարակեալ է, զի որ ինչ միանգամ ի յերկնի է, ամենայն ինչ գնդացեալ է, կատարեալ ձեւոյն հասեալ, որպէս երկիր։ 99 Շուշանն՝ թերեւս վասն սպիտակութեանն եւ զի լուսատեսիլ իսկ է, իսկ աստեղք նշոյլք են, որ շուրջ զնովաւ առանցք են, զի իւրաքանչիւր յաստեղացն ճառագայթս արձակէ։ 100 Ունի եւ բարբառութիւն բանդ շուշանի, հակառակ իմն ունի առ այլ ծաղկունս, զի է որ ձմերան եւ ամարանի բոյս արձակէ։ 101 Իսկ շուշան ի հասանել ամարանի, յորժամ այլքն թառամին. եւ նշանակ մարդկային աստուածայնոցն. խեղքն եւ պիղծք նուիրելոց, անկարաւտքն ի կարաւտելոց։ 102 Քանզի որ ջուրքն ոռոգանին, ծաղիկք են, իսկ շուշանն առ շամբն եւ յետշանն, յորժամ բոցատապագոյն է արեգակն։ 103 Վասն որոյ մարգարէն զտեսական ազգն ասէ ծաղկել առակով։ 104 Զի ոչ ըստ նմին ժամանակի վարեսցի աջողութիւնք, այլ յորում ժամանակի այլքն անցին ի զուարճանալոյ. սկսցի արժանեացն եւ հաւանեացն, քանզի առանց ջրոյ ծաղկեալ յարեգակնէ բոցակէզ ոչ հաւասարէ ընդ վայելչականին։1 ՅԱՂԱԳՍ ՀՈՂՄՈՑ։    2 Հողմ արեւելեայ, որ կոչի ապիլիոտէս, ելանէ յԱնծանաւթ երկրէն Սինէաց(ւ)ոց՝ փչելով հանդէպ Հնդկային լերանցն. բաժանեալ է կշիռ կենդանակատեսակի։    3 Հողմ հարաւոյ արեւելեայ, որ կոչի եւրոնաւտաւս, ելանէ հանդէպ Պարսկական ծովուն եւ Սեռեդոն քաղաքի. բաժանեալ է այծեղջիւր կենդանակերպի։    4 Հողմ հարաւային, որ կոչի նաւտաւս, ելանէ հանդէպ Թերաւս եւ աւագ Աղեկսանդր քաղաքի. բաժանեալ <է> աղեղնաւոր կենդանակերպի։    5 Հողմ հարաւային արեւմտեայ, որ կոչի լիվոնաւտաւս, ելանէ հանդէպ Մեծ Եթովպիոյ եւ Նէապաւլսոյ. բաժանեալ է ջրհոս կենդանակի։    6 Հողմ արեւմտական, որ կոչի զեւփիւռաւս, փչէ յՈվկիանոսէ ընդդէմ Ատլաս լերինն, եւ Սեփտէ ծովուն. բաժանեալ է ի խոյ կենդանակի։    7 Հողմ հիւսիւսային արեւմտեայ, որ կոչի թերակայի, փչէ Հիպեռ բուռինաւս Ովկիանու, հանդէպ Յունիոս եւ Ադրիական ծովուն. բաժանեալ է եկաւորն կենդանակի։    8 Հողմ միջակ հիւսիւսոյ, որ կոչի ապառկտիաս, այսինքն արջնային, փչէ հանդէպ Կոստանդնուպաւլսի. բաժանեալ <է> խեցգետին կենդանակի։    9 Հողմ հիւսիսոյ արեւելեայ, որ կոչի վաւռէս, ելանէ յԱնծանաւթ երկրէ, փչէ հանդէպ ծովուն Կասբից եւ Վրկանի. բաժանեալ է առիւծ կենդանակի։ 10 Զսմանէ ասէ Սողոմոն թէ՝ Խիստ է եւ աջոյ կոչի։ 11 Իսկ Բարոն Դաղմատացի ասաց՝ սկիզբն աւդոց։ 12 Յորժամ յաճախ զեւփիռոնն, զոր խոզն կոչեն, երեւի, սկիզբն առնուցու փչելոյ՝ որ է յառաջ քան զեւթնիցդ փեբրուարի, մինչդեռ արեգակն ի ջրհոսին երիցս կամ հնգիցս խառնիցէ ի կենդանատեսակին, որ է գազանաբեկ։    13 Եւ դոցին հողմոցդ ծնունդք են այսոցիկ. սիք՝ ցրտային է, սիր եւ ցրտային եւ դառնահոտ, սողոխ՝ մածսառութեամբ, բուք յամպոց փչէ. մի յարի՝ ոչ հատակոտոր մրրիկ՝ հալ եւ հում. հողմ՝ արագատեալ հանդերձ ամպով շրջաբերեալ, յընդդիմահարութենէ խիստ մարմնոց. շամանդաղ՝ աւելորդութիւն ամպոց է, զառ ի ջուր փոփոխմանց. մառախուղ յաղբերաց եւ ի գետոց ելանէ, եւ բնութեամբ ի վերայ լերանց անկանի։ 14 Շոգի՝ ի ջրոց՝ փոփոխումն յաւդ. եւ բնութիւն է խոնաւին ցրտութիւն. շոգալի բնութիւն, ջերմ եւ խոնաւ։ 15 Գոլոշի՝ բնութիւն ջերմին եւ չորին. մռայլ՝ ցամաք ի հողոյ։ 16 Ախմուր ցամաք եւ ծխալից ի հողոյ. եւ ի հողմոյ փշրելոյ։ 17 Փոթորիկ՝ հատուած է պտուտակեալ ներքուստ ի վեր փողելով։ 18 Վերածխութիւն է, զաւրութեամբ հուր. լիպարեան՝ որ հուր հնչէ ի սանդարամետէ, վհականք որ ի դուրս քար ընկենու կամ հող կամ կաւ։ 19 Լուղակ եւ բաւրա անդընդայինք վհականք զբովանդակութենէ, յորժամ լսես՝ համար կալջիր. տես զկարգն խառնեալ եւ երկինք եւ երկիր զուգակցութեամբ, յերկնից առցես զհամար, զաւդ ընդ հող խառնեալ. արդ մտացիս զաւրութեամբ, որ ի մէջ երկնից եւ երկիր զաւրութիւն ջրոց է, յայտնութիւն հողոյ է։ 20 Տես զի ժողովեաց մածոյց զիւրովին։ 21 Կարգել կարգաց։ 22 Արդ չորս ինչս պարտ է ասել զջուրս։ 23 Եւ որ իցեն՝ զոր ասացաք։ 24 Շտեմարան իմն է ի ջուրս, յորմէ աւդք ելանեն ի դուրս՝ հռասափն, քառսափն, սարսափն, եւ մազատն։ 25 Ելք սոցա ի ծովէ են։ 26 Եւ գնացք սոցա յերկինս։ 27 Զշտեմարան նոցա եւ զելս նոցա անցեալ վերագոյն յայտ արարից, բայց այժմ զբովանդակութիւն ասացից։ 28 Հիմունքն հաստատեալ են ի բանէն Աստուծոյ եւ ջուր փակեալ ի հիմուն, շտեմարանս ազգի ազգի եւ պէս պէս զարմանալի։ 29 Ի ջուրս աւդք պէսպէս եւ նշանաւորս ի շտեմարանս երկնի եւ երկրի, եւ գոյն գոյն, զարմանալի եւ ազգի ազգի յաւդս։ 30 Ապա թէ ասիցէ ոք, եթէ հողմ ի ջրոյ է, եւ դու զիարդ ասես թէ՝ յաւդս, յայտնի ցուցից նմա։ 31 Ջուր է լայնանիստ, շտեմարանափակ։ 32 Աւդք անհանգիստք <են եւ> ելք նոցա յարտաքին ծովէ. եւ գնացք նոցա ի ներքին ջուրց։ 33 Քանզի ծով, որ զծածուկ ոչ ունի՝ արտաքին է։ 34 Եւ ընդ մէջ ջրոց եւ երկրի աւդք են։ 35 Եւ բազումք անգամ վնասք եւ շարժմունք առնեն, եւ բազում անգամ յաւգուտ աղբերաց եւ յերակս ջրոց յաճախեն։ 36 Եւ են այսոքիկ՝ յասումն, սուրհապն, անագումն, նեսփայ։ 37 Այսոքիկ են, որ շարժումն առնեն։ 38 Եւ երկինք հաստատեալ են ի վերայ երկրի։ 39 Այսոքիկ են բաւանդակութիւն, զոր ասեմք։ 40 Բովանդակութիւն սոցա ամենեցուն է Աստուած, որում փառք յաւիտեանս յաւիտենից ամէն։ԱՆԱՆԻԱՅԻ ՀԱՄԱՐՈՂԻ ՎԱՍՆ ԸՆԹԱՑԻՑ ԱՐԵԳԱԿԱՆ՝ ԸՍՏ ԿԵՆԴԱՆԱՏԵՍԱԿԱՑՆ ԵՒ Է ԳԱՒՏԵԱՑՆ, ԶՈՐ ԿԱՏԱՐԷ Ի ՏՈՒՆՋԵ[Ա]Ն ՅԱՒՈՒՐՍ ՅԿԵ ԵՒ ԺԱՄՍ Գ        1 Մարտի ամսոյ որ աւր Ի, եբրայեցւոցն աւելեացն Դ, մտանէ արեգակն ի խոյն, որ է գլուխն։ 2 Ունի աստեղս ԺԶ։ 3 Իշխէ Պարսից ի գաւտիսն Խրատ, արեգակն, լուսաբեր՝ իշխելով հողմոյն զեփորայ, որ է արեւմտից՝ լինելով ի խոյին աւուրս Լ, եւ ժամս Ե, եւ մասն Դ. կատարէ ի նմին ի վերին կիսագնդին զտունջենային ժամս ՅԿԵ եւ մասն Դ։ 4 Տիւն ունի ժամս ԺԲ, գիշերն՝ ԺԲ։    5 Ապրիղի, որ աւր ԻԱ, եբրայեցւոցն [իար] Ա, ի տունջեանն ի Ժ ժամուն մտանէ արեգակն ի ցուլն։ 6 Ունի աստեղս ԺԲ։ 7 [Ի]շխէ Բաբեղացւոց ի գաւտիսն փայլածուն, երեւակ՝ իշխելով հողմոյն յապէքս, որ է յահեկէ արեւմտ[ից՝] լինելով ի ցլին աւուրս Լ, եւ ժամս Ե, եւ մասն Դ. [կատա]րէ ի վերին կիսագնդին զտունջենային ժամս ՅԿԵ, [մ]ասն Դ։ 8 Տիւն ունի ժամս ԺԳ, գիշերն՝ ժամս ԺԱ։    9 [Մայ]իս, որ աւր Ի, եբրայեցւոցն [սիւան] Ա, ի գիշերն Ը [ժամու]ն մտանէ արեգակն յերկաւորին։ 10 Ունի աստեղս ԺԲ. իշխէ Գամրաց ի գաւտիսն լուսնթագն, Խրատ, արեգակն՝ իշխելով հողմոյն Թարսակիաս, յաջմէ յարջնա(յ)նւոյ լինելով յերկաւորին աւուրս Լ, ժամս Ե, մասն Դ. կատարէ ի նմին ի վերին կիսագնդին զտունջեան ժամս ՅԿԵ, եւ մասն Դ։ 11 Տիւն ունի ժամս ԺԴ, գիշերն՝ Ժ։    12 Յունիս, որ աւր Ի, եբրայեցւոցն թամուզ Ա, ի տունջեանն ի Զ ժամու մտանէ արեգակն ի խեցգետինն, որ է լանջքն։ 13 Ունի աստեղս ԺԷ. իշխէ Հայոց ի գաւտիսն լուսաբեր, փայղածուն՝ իշխելով հողմոյն ապակարտիաս, որ է արջնայնւոյ՝ լինելով ի խեցգետին աւուրս Լ, ժամս Ե, մասն Դ. կատարէ ի նմին ի վերին կիսագնդին զտունջեանն ժամս ՅԿԵ, եւ մասն Դ, դառնալով ի նուաստութիւն եղանակ ամառնային։ 14 Տիւն ունի ժամս ԺԵ, գիշերն՝ Թ։    15 Յուղիս, որ աւր ԺԹ, եբրայեցւոցն աւ Ա, ի գիշերին ԻԴ ժամու մտանէ արեգակն յառեւծն, որ է կողքն։ 16 Ունի աստեղս ԺԳ։ 17 Իշխէ Ասիացւոց ի գաւտիսն երեւակն, լուսնթագ, խրատ. իշխէ հողմոյն բորեաս, որ է հիւսիսային՝ լինելով յառեւծուն աւուրս Լ, ժամս Ե, մասն Դ. Գիշերն ունի ժամս Ժ, տիւն՝ ԺԴ։    18 Աւգոստոս, որ աւր ԺԹ, եբրայեցւոց իլոն Ա, տունջեանն Բ ժամուն մտանէ արեգակն ի կոյսն, որ է կուշտն։ 19 Ունի աստեղս ԺԳ։ 20 Իշխէ Եղադացւոցն ի գաւտիսն արեգակն, փայլածուն, լուսաբերն. իշխէ հողմոյն կեկիաս, յաջմէ արեւելեան, լինելով ի նմա աւուրս Լ, ժամս Ե, մասն Դ. կա[տարէ] ի նմա ի վերին կիսագնդին զտունջեան ժամս ՅԿ[Ե], մասն Դ։ 21 Գիշերն ունի ժամս ԺԱ, տիւն՝ ԺԳ։    22 Սեպտեմբեր, որ աւր ԺԸ, եբրայեցւոցն թշրին [Ա], աշնանային հասարակաւորութիւն, ի տունջեանն ԺԲ ժամուն մտանէ արեգակն ի կշիռ, որ է կռթունքն։ 23 Ունի աստեղս ԺԲ։ 24 Իշխէ Լիբեացւոց եւ Կիւրենացւոց ի գաւտիսն երեւակն, լուսնթագն. իշխէ հողմոյն եպիստիս, որ է արեւելեան՝ լինելով ի կշիռն աւուրս Լ, ժամս Ե, մասն Դ. կատարէ ի նմին ի վերին կիսագնդին զտունջեան ժամս ՅԿԵ, մասն Դ։ 25 Գիշերն՝ ժամս ԺԲ, տիւն՝ ԺԲ։    26 Հոկտեմբեր, որ աւր ԺԹ, եբրայեցւոցն մահշրուան, Ա, ի գիշերն Ժ ժամուն մտանէ արեգակն ի կարիճն, որ է առնի անդամն։ 27 Ունի աստեղս ԺԲ։ 28 Իշխէ Իտաղացւոցն ի գաւտիսն խրատ, արեգակն, լուսաբերն։ 29 Իշխէ հողմոյն էիրոս, յահեկէ արեւելեան՝ լինելով ի կարիճն աւուրս Լ, ժամս Ե, մասն Դ. կատարէ ի նմին վերին կիսագնդին զտունջեան ժամս ՅԿԵ, մասն Դ, գիշ<երն> ԺԳ, տիւն՝ ԺԱ։    30 Նոյեմբեր, որ աւր ԺԷ, եբրայեցւոցն քասղեւ Ա, ի տունջեանն Է ժամուն մտանէ արեգակն յաղեղնաւորն, որ է երանք։ 31 Ունի աստեղս Ի։ 32 Իշխէ Կիւղիկեցւոցն ի գաւտիսն փայղածուն, երեւակն։ 33 Իշխէ հողմոյն Կռոնոտոս, յաջմէ հարաւոյ՝ լինելով յաղեղնաւորին աւուրս Լ, ժամս Ե, մասն Դ. կատարէ ի նմին ի վերին կիսագնդին զտունջենային ժամս ՅԿԵ, մասն Դ։ 34 Գիշերն ունի ժամս ԺԴ, տիւն՝ Ժ։    35 Դեկտեմբեր, որ աւր ԺԷ, եբրայ[եց]ւոցն տիբեթ Գ, ի գիշերն Զ ժամուն մտանէ արեգակն [յա]յծեղջեւրն. ունի աստեղս ԺԲ։ 36 Իշխէ Ասորւոց [ի գա]ւտիսն լուսնթագն, խրատ, արեգակն։ 37 Իշխէ հողմոյն [նոտ]ոս, հարաւային՝ լինելով յայծեղջեւրն աւուրս Լ. [ժա]մս Ե, մասն Դ կատարէ ի նմա ի վերին կիսագնդին զտունջեան ժամս ՅԿԵ եւ մասն Դ. եղանակ ձմեռնային դառնալով ի մեծութիւն։ 38 Գիշերն ունի ժամս ԺԵ, տիւն՝ Թ։    39 Յանուարի, որ աւր ԺԹ, եբրայեցոցն շբաթ Դ, ի տունջեանն Դ ժամու մտանէ արեգակն ի ջրհոսն, որ է սրունքն։ 40 Ունի աստեղս ԼԱ։ 41 Իշխէ Եգիպտացւոցն ի գաւտիսն լուսաբերն, փայլածուն։ 42 Իշխէ հողմոյն լիքինոտոս յահեկէ հարաւոյ՝ լինելով ի ջրհոսին աւուրս Լ, ժամս Ե, մասն Դ կատարէ ի նմին ի վերին կիսագնդին զտունջեան ժամս ՅԿԵ, մասն Դ։ 43 Տիւն ունի ժամս Ժ, գիշերն՝ ԺԴ։    44 Փեպրուարի, որ աւր ԺԷ Եբրայեցւոցն ադար Դ, ի գիշերին Բ ժամուն մտանէ արեգակն ի ձուկնն, որ է թաթ ոտիցն։ 45 Ունի աստեղս ԺԷ։ 46 Իշխէ Կարմիր ծովու եւ Հնդկաց, ի գաւտիսն երեւակն, լուսնթագն, խրատն. իշխէ հողմոյն լիւփիա, յաջմէ արեւմտից՝ լինելով ի ձկանն աւուրս Լ, ժամս Ե, մասն Դ. կատարէ ի նմա ի վերին կիսագնդին զտունջեանն ժամս ՅԿԵ, մասն Դ։ 47 Տիւն ունի ժամս ԺԱ, գիշերն՝ ԺԳ։    48 Յայսքան խորհրդոյս յորժամ ստեղծաւ արեգակն ի խոյին յերկնամիջակին յարեւելահատածին եւ գնաց ի բարձրութիւն ի խեցգետին։    49 ԱՄԻՍՔ ԵԲՐԱՅԵՑՒՈՑ։ 50 Նիսան՝ Լ։ 51 Ի սմա է մշտակայ զատիկն եբրայեցւոց։ 52 Իար՝ Լ։ 53 Սիւան՝ Լ։ 54 Թամուզ՝ Լ։ 55 Ի սորա Ա է դարձ արեգական եւ եղանակ ամառնային։ 56 Աւ՝ Լ։ 57 Իլոն՝ Լ։ 58 Թշրին՝ Լ։ 59 Ի սորա Ա նուիրեալ աւր սուրբ կոչի։ 60 Եւ [ի սորա] Բ է հասարակաւորութիւն տունջեան եւ գիշերոյ եւ եղանակ աշնանային։ 61 [Եւ] ի Ժ թշրին է միշտ աւր քաւութեանն, յորում մտանէր քահանայապետն ի սրբութիւն սրբութեանցն. եւ պապանձումն Զաքարիայի, որ է սեպտեմբերի ԻԷ։ 62 Եւ ի ԺԵ է տաւն տաղաւարահարացն։ 63 Եւ ի ԻԲ յղութիւն Եղիսաբէթի։ 64 Մահաշրուան՝ Լ։ 65 Քասղեւ՝ Լ։ 66 Տիբեթ՝ Լ։ 67 Ի սորա Գ է հա[սարակաւորութիւն տունջեան եւ գիշերոյ] եւ եղանակ ձմեռնային։ 68 Եւ ի ԻԱ է միշտ յայտնութիւնն։ Շբաթ՝ Լ։ Ադար՝ Լ։ 69 Աւելիք՝ Ե։ 70 Եւ ի Դ աւելեացն է միշտ հասարակաւորութիւն տունջեան եւ գիշերոյ եւ եղանակ գարնանային։    71 խթժաժեծգեժթաստ   քո   հաւնկգիգակզժեժգչմտէր թող թե դու    72 ա ժե ժ ժգ իբ իզ բ ժա ժթ գ ժգ գ ժզ իիգիըդաժըիեեժբիաիէզժեիդիթ													ՅԱՂԱԳՍ ՇՐՋԱԳԱՅՈՒԹԵԱՆ ԵՐԿՆԻՑ՝ ԹԷ ՈՐՊԷՍ1 ԻՄԱՍՏԱՍԻՐԱՑՆ ԹՈՒԵՑԱՒ2 [ԱՆԱՆԻԱՅԻ ՇԻՐԱԿԱՑՒՈՅ ԱՍԱՑԵԱԼ]31 <Ա.ՅԱՂԱԳՍ ՇՐՋԱԳԱՅՈՒԹԵԱՆ ԵՐԿՆԻՑ>։    2 	Գործք Աստուծոյ մեծամեծ են, ասէ Իսրայէլի թագաւորն Դաւիթ, եւ զամենայն ինչ իմաստութեամբ արարեալ պատմէ աստուածային ստացուածոցս գոյս. զի են՝ որք ի տեսութեան աչաց են, եւ են՝ որք յիմանալեաց քննութեան։ 3 Արդ վերին զայն երկին, զոր յոյնք եթերն կոչեն եւ քաղդէացիքն հուր թաղկեալ, որ կոչի հրատ բոցեղէն. զի է հուր՝ որ առանց նիւթոյ է, պարզ ըստ այլախառն շարադրական մասինն, զի չէ յումեքէ, այլ յոչընչէ. եւ ոչ ոք ի նմանէ յեղելոցս, եւ ոչ ոք ի վեր քան զնա, այլ ինքն յինքեան առանձնացեալ՝ անհատանելի էութեամբ, պարզ միութեամբ, տարածեալ զաւրէն վերնայարկի ձեղուան, անթիւրելի շրջափակութեամբ, բոլորաձեւ հարթութեամբ զերկրովս գնդանման, անդադար եւ անյաղթելի շրջագայութեամբ երագապէս, անտեսանելի նիւթականութեամբ, իմանալի եւ եթ, որ յերկու կիսագունդս բովանդակի՝ ներքին եւ վերին՝ ըստ երկրիս դրի հանդէպ միմեանց։    4 	Եւ ի ներքս փակեալ ունի զմեծս զայս զաշխարհ եւ զսաստկութիւն հողմոց ՟ զի յանկութիւն է հրոյ եւ հողմոյ առ միմեանս ՟ զի նորա շրջապատութեամբն իբրեւ կա[մ]ար իմն ձեւանայ եւ աւդոցն անաւսրութեամբն իբրեւ յաման ինչ ըմբռնեալ՝ որպէս ջուր ի խեցեղէն ինչ կամ ի նիւթեղէն աման ըմբռնեալ՝ պահի լուծութեամբ։    5 	Այսպէս եւ հողմք ի սփիռ տարածմանէ ձեւացեալ եղեն վերին երկնի շրջափակութեամբ։ 6 Բայց ունի նա զերկիր շրջափակութեամբ եւ զջուր ի ներքոյ փակեալ, որք ծովք անուանին. որպէս զթաղկութիւն բալոյ նորա ծին է, այլ սա ծննդական ջրոյ, որ լինի ի ճնշմանէ հողմոց։ 7 Զի [ի] շարժկոծելն՝ կամ յորդորիւն կամ մեղմ՝ նա ըստ իրաց յուզմանն, որպէս ի կենդանւոջն, թէ առաւելու հրայինն՝ նուազեցուցանէ զխոնաւայինն, եւ խոնաւումն բազմացեալ՝ զհրայինն պակասեցուցանէ։ 8 Ընդ նմին աւդն՝ որ է շունչն՝ ի բաց բառնայ զջերմութիւնն, վճարի ի կենդանութենէ մահուամբ։ 9 Զի պիտոյ են զոյգխառնութիւնք չորիցս այս, զոր Աստուած խառնեաց ի միասին։1 Բ. [ՅԱՂԱԳՍ ԱՆՁՐԵՒԱՑ ԹԷ ԶԻՆՉ Է։    2 Յաստուածային խորս իմաստութեան մարդկան մտածմուն] ոչ կարացին իջանել, բայց որ զքննութիւնս երկրի վարժին ուսմամբ ըստ երիցս այս դիմաց՝ շրջելով եւ տեսութեամբ եւ լսելով՝ կամեցան ոչ յամենեւին անհասութեան թողուլ զարարածս։ 3 Եւ զծովն մեծ զայն շուրջ պատեալ զաշխարհովս ասացին. եւ ի բազում տեղիս եւ կողմանս, յարեւելս եւ յարեւմուտս, ի հիւսիսի եւ ի հարաւ եւ գոգս եւ խորշս դիմեալ ծովացեալ եւ անջրպետ կղզիք մնացեալք ի չորեսին կողմանս, յոր բնակեն բազում աշխարհք։ 4 Եւ կէսք ի նոցանէ Ատլանտինէ կոչեն զնա եւ այլք Ովկիանէ։ 5 Որ ինչ փոփոխմունք յերկրիս կրին ի հողմոց եւ բերեն ախտս ըստ ազգի ազգի ցաւոց եւ առողջութիւն անտի լինին։ 6 Եւ է ինչ որ դարձեալ իւրաքանչիւր երկրիս գոլորշեաց, յորոց գործի վնասք եւ աւգուտք։ 7 Եւ երկու շոգիք փղծկալիցք յաճախ եւ ստէպ յերկրէ աստի յաւդս ելանեն, նրբապէս անտեսանելի աչաց, որ թուի թէ յարեւելս յաճախ լինի։ 8 Եւ են դարձեալ, որ ի գետոց եւ յաղբերաց լինին։ 9 Երեւին ինձ այսպէս նմանութեամբ՝ զի մին է ցամաք ծխալից, եւ է նա ի հողմոց անտի, եւ միւսն խոնաւ է թանձրամած՝ ի գիճականութենէն զփղծուկն տալով եւ առնելով. եւ ի նմանէ լինին բալք եւ տեսիլք սառամանեաց, ամպք եւ անձրեւք եւ ձիւնաբերք եւ կարկուտք։ 10 Բայց ի շոգւոյ անտի՝ հողմք ազգի ազգի, որոտմունք եւ փայլատակմունք, կայծակն եւ հուր եւ որ ինչ նման է սոցին։1 Գ. [ՅԱՂԱԳՍ ԲԱԼՈՅ։    2 Բալ լինի ի նաւսրութենէ ամպոց], զի յորժամ թանձրանայ՝ ի բալ դառնայ եւ յամպս՝ ամուլ եւ անծնունդ յորդաբուղխ անձրեւաց, զոր սակաւութեամբ ինչ խոնաւեցուցանէ զերեսս երկրի. զոր յոյնք ընդդէմդարձ ասեն սակս արգելլոյ զարեգակնային ճառագայթս եւ զանձրեւաց, զոր Աստուած կարգեաց յաւգուտ մեր։1 Դ. [ՅԱՂԱԳՍ ՈՐՈՏՄԱՆ ԹԷ ԶԻՆՉ Է ԿԱՄ ՈՒՍՏԻ։    2 Որոտումն լինի յորժամ վարին հողմք] ի վերին բռնութենէն եւ ըմբռնեալ ի միջոյ ամպոյ հողմ ինչ եւ սաստկապէս ի բաց պատառել ամպոց՝ լինին ճայթմունք եւ որոտմունք։ 3 Եւ ի ճնշել հողմոյն հուր հատանի, զոր փայլատակմունս ասեն. զի ամենայն արարածք հուր ունին յինքեանս, բայց ամպոյն խտագոյն է։ 4 Մինչ հատանէ յամպոյն՝ թէ թեթեւ՝ անձրեւ ելանէ եւ ներքին աւդն ի վայր անցանէ, եւ թէ թանձր ելանէ եւ հանդիպի ումեք՝ վնասէ. թէ անաւսր ելանէ՝ ոչ թողուն աւդք, յերկինս անդ ժողովի անվնաս։ 5 Բայց յաւուրս ձմերայնոյ ոչ լինի այս, զի ամպքն նաւսրացեալ լինի[ն] ի հիւսիսային աւդոցն. զի հարաւային աւդն թանձրէ զամպն։1 Ե. [ՅԱՂԱԳՍ ՁԵԱՆ։    2 Ձիւն լինի յորժամ ի հարաւակողմ խոնարհի] արեգակն եւ հիւսիսային աւդն զաւրանայ եւ թանձրագոյն աւդքն ընդ միմեանս շփոթելով՝ թանձրանայ. եւ ի բաց հոսեալ կտրատին մածուցեալ, ոչ կարացեալ դառնալ ի ջուր։ 3 Զի խստութիւն հողմոյ ոչ տայ լուծանել ի նաւսրութիւն ջուր. եւ յորժամ սաստկապէս թափի ի վայր՝ տաղտարափ կոչի, եւ մինչ սեղմապէս՝ ձիւն ասի։1 Զ. [ՅԱՂԱԳՍ ԿԱՐԿՏԻ։    2 	 Կարկուտ լինի ի հողմոց, զոր ի թանձրացեալ] ամպոցն վերինն բռնացեալ հանէ հողմոյ հիւսիսոյ, զոր ոլորելով բոլորէ ի խստութենէ եւ ի բաց հոսեալ յերկիր ընկենու. յորմէ եւ շաչիւն ելանէ, է որ ուժգնապէս եւ է որ նուազապէս։ 3 Բայց այլ ոչ ուստեք է՝ կամ յերկիր գոլորշեաց, կամ ի գետոց եւ յաղբերաց, կամ ի ծովուց, զոր կարգեաց իմաստութիւնն Աստուծոյ, որում ոչինչ անկարանայ, այլ ակնարկելով նորա հաստատեցաւ ամենայն ինչ, զոր ոչ ոք կարէ հասու լինել ստուգապէս։1 Է. [ՅԱՂԱԳՍ ԱՆՈՒԱՆՑ ՀՈՂՄՈՑ։    2 Որ բարեխառնապէս լինին հողմք՝ ասեմք] ցրտալից սիք։ 3 Եւ սիք ասել սովորութիւն է. որ ի խոնաւուտ տեղեաց ինչ շնչէ՚ն՝ երկրային ասեն, եւ որ ի հովտաց ելանէ՝ հովտային։ 4 Եւ որ ի գետոց ելանէ կամ յաղբերաց կամ ի ծովէ՝ ջրային ասեն։ 5 Արեւելեանն ի ձմերան ժամանակի յոլով լինի եւ արեւմտեանն՝ յամառնային, եւ հարաւայինն ի հասարակ աւուրսն։ 6 Բայց է, որ ի գարուն եւ յաշուն եւ ի ձմերան այլ լինի։ 7 Եւ են ի սոցանէ որ ուղորդ շնչեն եւ են՝ որ զտեղեաւքն պատին։ 8 Եւ որ սաստիկքն են՝ մրրիկ ասեմք, որ յանկարծակի վերուստ ի վայր հոսին, եւ մառախուղ զլերամբն պատեալ լինի։1 Ը. [ՅԱՂԱԳՍ ՓՈԹՈՐԻԿ ՀՈՂՄՈՅ, ԶՈՐ Ի ԲԱՋԱՂԱՆՍ ԵՒ ՅԱՌԱՍՊԵԼՍ ՎԻՇԱՊ ՀԱՆԵԼ ԱՍԵՆ։    2 	Փոթորիկն հողմ է, որ յերկրէ ի վեր ելանէ, ուր վիհք] ինչ հատեալ լինին, ի քակ եւ ի խոռոչացեալ տեղեաց ինչ, որ ի փող ինչ անկեալ ընդ երակս երկրի եւ ել ինչ գտեալ՝ միաժողով ի վեր դիմեալ թանձրացեալ ամպով ահագին դղորդիւնս հանէ, մինչեւ զմայրիս յարմատոց ի բաց հանել եւ վէմս խլել։ 3 Եւ զինչ գտանէ՝ ահագին ձայնիւ վերացուցանէ եւ ընկենու յերկիր. եւ այս է, զոր վիշապ հանել ասեն։1 Թ. [ՅԱՂԱԳՍ ՈՐ ՅԱՒԴԴ ՆՇԱՆ ԼԻՆԻ ՊԷՍՊԷՍ։    2 Բազում եւ զանազան տեսիլք որ յաւդդ լինին,] է որ շանթ ասեն եւ է որ կայծ, եւ է որ հուր, եւ է որ փայլակն, եւ է որ սիւն հրոյ։ 3 Է որ յարեւմտից կողմանէ ելանէ եւ է որ յարեւելից. է որ ի հարաւոյ եւ է որ ի հիւսիսոյ։ 4 Եւ որ յարդագողն կոչեն. [այսպէս] լինի. գայ յաւդոց թանձրացեալ, դուզնաքեայ զինուորապէս ունելով կերպարանս։ 5 Եւ է որ երբեմն անհաստատ լինել եւ երբեմն ոչ լինել։    6 Բայց աստղ որ ձգի յաւդսդ՝ ի շփելոյ հողմոց լինի. է որ յերկար լինի չթափեալ ի բաց հրոյն, եւ է որ առ ժամայն թափեալ լուծանի. եւ է որ խստութեամբ ի բաց թաւթափեալ՝ երկայն ճանապարհաւ երթեալ կորնչի։ 7 Եւ բակդ լուսնի որ լինի՝ այդ թանձրացեալ աւդ է, որ ունի զճառագայթ նորա, ելեալ ի դուրս նշոյլք՝ սակաւ բոլորակ լինի. գուշակէ ամպոց։1 Ժ. [ՅԱՂԱԳՍ ԱՂԲԵՐԱՑ ԲՆՈՒԹԵԱՆ։    2 Աղբերացն բնութիւնք են այսպէս.] յաւուրս ամարայնոյ բարձրանայ արեգակն եւ հալածի հիւսիսական աւդն ի ներքոյ երկնից, ազդեցուցանել զիւր ցրտութիւնն ի ներքոյ երկնից, որով հովացեալ լինի աղբերաց բնութիւն, որ ի վեր բղխէ։ 3 Եւ ի հարաւ իջեալ արեգական՝ յամեալ ընդ երկրաւ՝ ջեռնուն ներքին շտեմարանք ջուրց. զի հարաւայինն ազդէ ի ներքինս, [քան]զի հիւսիսայինն բռնացեալ տիրանայ, նաեւ մարդկան բնութիւնք ըստ երկրի գոյանան. զի ի ձմերանի ջերմ լինի ներքին որովայն, դիւրահալ լինի կերակուրն եւ ի վերոյ մարմինն հով, եւ յամարանի ի վերոյ ջերմ ի ներքոյ հով։ 4 Զոր եւ իմաստունքն ի բժշկաց պատմեն զայս՝ Ասկլիպիդեայ եւ Հիպոկրատեայ ուսմանն ճարտարապետքն ասացին։1 ԺԱ. [ՅԱՂԱԳՍ ՇԱՐԺՄԱՆ ԹԷ ՈՒՍՏԻ ԼԻՆԻ։    2 Շարժումն լինի ի հողմոց բռնութենէ,] զի են որ ընդ խորագոյնս գնան հողմք եւ ոչ կարեն շարժել զերկիր, այլ լոկ ձայն ածեալ գոչեն զերկրաւս։ 3 Եւ են դարձեալ որ ոչ կարի ընդ թանձրագոյնն շարժեալ նմանապէս ձեւով։ 4 Եւ եթէ բռնացեալ ելս ի վեր գտանէ՝ յոլով քաղաքաց սպանումն գործէ եւ աւերումն շինուածոց։    5 Եւ է որ չգտեալ հողմոյն ելս՝ անցանէ անդրէն ահագին ձայն ածելով եւ դղրդիւնս երկրի, եւ ոչ ընդհանուր շարժել, այլ ի տեղիս տեղիս, ընդ ժամանակս ժամանակս, այլ եւ այլ կողմանց, իբրեւ եղանակաւ իմն խաղացեալ գործոյն, է որ զաւրագոյն եւ է որ մեղմագոյն։1 ԺԲ. [ԱՐԻՍՏՈՏԵԼԷՍ ԸՆԴԴԷՄ ՈՐՈՑ ԱՍԵՆ ԱՍՏՈՒԱԾ ԶՏԱՐԵՐՍԴ ԱՅՍՊԷՍ ԱՌԱԴՐԷ։    2 Թէ գոլով սոցա շարժութիւն՝ յայլմէ զաւրու]թենէ ունին սոքա զշարժիլն, եւ եթէ է զաւրութիւն որ շարժէ զսոսա խնդրելի է թէ ինքն անշարժ է թէ շարժուն։ 3 Զի եթէ զհինգերորդ էութիւնն ոք ասիցէ պատճառ շարժութեան սոցա՝ ահա եւ նա յաւետախաղաց անդադար ունի զհիռ գալն զյաւեժաւն, որով եւ նա շարժուն է յաւէտ եւ որպէս յայլմէ հարկիչ զաւրութենէ ունի զմշտաշարժութիւնն։ 4 Եւ եթէ գուցէ այնպիսի, որ զմեծն զայն շարժէ գոյակ՝ հարկ է անշարժ գոլ այնմիկ, որ շարժէ՚ն զնա. անյեղեղուկ եւ անփոփոխ եւ անշարժ զաւրութիւն է նորա։ 5 Եւ եթէ անյեղյեղ եւ առանց վնասու եւ կիրս ինչ կրելոյ է զաւրութիւնն այն, նա է Աստուած արարիչ եւ շարժաւղ զամենայն։ՅԱՂԱԳՍ ՇԱՂԿԱՊՈՒԹԵԱՆ ԱՐԵԳԱԿԱՆ ԵՒ ԼՈՒՍՆԻ    1 Իսկ յորժամ կամիս գիտել՝ թէ զիարդ են ընթացք արեգական եւ լուսնի առ միմեանիս, կալ զհիմն լուսնին. եւ երթ ի բաց ՈՁ ՈՁ. եւ որ քանի լինի՝ գրեայ ժամս. որ մնայ՝ Կ. նապատիկ արայ. եւ երթ ՈՁ ՈՁ. եւ որքան լինի՝ գրեայ մասունս առ մասունսն։ 2 Յետ այնորիկ ժողովեա զմասունսն եւ երթ Կ Կ. եւ զմի մի Կ ժամս գրեայ առ մասունսն. եւ կալ զժամսն. եւ երթ Լ Լ. եւ զմին մին Լ տուն գրէ առ տունսն։ 3 Կալ զտունսն եւ երթ ԺԲ ԺԲ. եւ բաշխեա. ի խոյէն յառաջ թէ գտանես զարեգակն եւ զլուսին ի միում տան, ի վայր քան զբժան ժամս խաւարի արեգակն. եւ թէ գտանես զարեգակն Ժ զլուսին յայլ եւ յայլ տան, եւ բարձրութիւն եւ խոնարհութիւն նոյն տուն դեպի, խաւարի լուսինն։ 4 Եթէ կամիցիս գիտել՝ թէ արեգակն յորում տան է, կալ զամս Աղեքսանդրին, ՋԼԹ ի բաց երթ. եւ զայլն երթ Դ Դ, որքան զԴ-սն ի խոնարհ մնայ, զամէն թիւնն տարի կալ, եւ ԺԱ հանապալ ի վերայ բեր եւ յապրիելի ամսոյ մինչ ուր ես, վերայ բեր ՌՆԸ, ապա զամէնն չորեքպատկեայ եւ երթ ՌՆԿԱ ՌՆԿԱ, որ մնայ՝ ի խոյէն յառաջ տուր, որպէս ի հրամանիդ կայ. եւ յոր տան սպառի, արա զմնացեալ թիւն Լպատիկ. եւ երթ ըստ տանցն համարոյ ի բաց. եւ քանի երթաս, ասա ժամս. եւ որ մնայ՝ Կ. պատիկ արա եւ երթ նոյնպէս ըստ տանցն համարոյ. եւ քանի լինի՝ ասա մասունսն ՌԺԵ եւ կամ ՌԺԲ. եւ այս է։    ՅԱՂԱԳՍ ՑԱՆՄԱՆ ԼՈՒՍՈՅՆ ԶՈՐ ՈՄԱՆՔ ԿԱԹԻՆ ԾԻՐ ԱՍԱՑԻՆ           1 Բայց Արիստոտէլ իմաստասէր ԺԶ անուն ասաց ի գահէն։ 2 Նախ՝ արեգականն հետ է։ 3 Երկրորդ՝ մսուր աւդոյ։ 4 Երրորդ՝ ցողումն մանր անձրեւաց։ 5 Չորրորդ՝ ցանումն վերին լոյսոյն։ 6 Հինգերորդ՝ յարդագողի հետ։ 7 Վեցերորդ՝ կաթնածիր խաշանց։ 8 Եւթներորդ՝ ժամադիտակ գիշերոյ։ 9 Ութ<երորդ>՝ ծիր երկնից։ 10 Իններորդ՝ աման ինչ վերին եթերիցն հողմոց։ 11 Տասներորդ՝ փայլատակման տուն։ 12 Մետասաներորդ՝ սպի երկնից։ 13 Երկոտասաներորդ՝ հայելի նաւորդաց։ 14 Երեքտասաներորդ՝ դիմակ արեգականն, Չորեքտասաներորդ՝ պահարան նշուլից աստեղաց։ 15 Հնգետասաներորդ՝ անդ ծնունդ լուսոյ։ 16 Վեշտասաներորդ՝ եւ այլք եթերային վճիտ լուսոյն աղաւաղումն։    