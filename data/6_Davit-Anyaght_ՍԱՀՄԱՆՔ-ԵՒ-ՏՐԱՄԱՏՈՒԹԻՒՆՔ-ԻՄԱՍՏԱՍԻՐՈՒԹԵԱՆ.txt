Քանզի որպէս յառաջիկայում տեսութեան խոստացաք եւ զբանս կամեցելոցն եղծանել զգոյութիւն իմաստասիրութեան արտադրեսցուք եւ զնոցին եղծմունս ըստ կարողութեան արասցուք։ Եւ է նախ առաջին ձեռնարկութիւն այնոցիկ որք եղծանեն զգոյութիւն իմաստասիրութեան այսպէս եւ ըստ այսմ աւրինակի արտաբերի։ Էն ի հոմանուանց է իսկ հոմանունքն ընդ սահմանաւ ոչ ստորանկանին եւ ոչ ընդ գիտութեամբ ապա ուրեմն էն անգիտելի է իսկ իմաստասիրութիւն գիտութիւն էիցն է ըստ ձեզ յայտ է թէ անգիտելի է որովհետեւ էն անգիտելի է։ Արդ յայսմ ձեռնարկութեան ըստ երկուց յեղանակաց պատահեմք ձեզ ընդդմակայութեամբ եւ ընդդիմայարակայութեամբ։ Եւ է ընդդիմակայութեանն գործէ անդուստ ի սկզբանն ճշմարիտ գոյացուցանել զնա եւ ոչ երբէք շփոթել զառաջիկայն։ Արդ եղծանելով զառաջիկայ ձեռնարկութիւն եղծանողացն զիմաստասիրութեան պիտանանամք եւ ընդդիմակայման եւ ընդդիմայարակայման։ Եւ ընդդիմակայմանն այսպէս ասելով եթէ ոչ է էն ի հոմանուանցն այլ յայնցանեացն որք որպէս ի միոջէն եւ առ մին են քանզի եթէ զինչ են հոմանունքն յառաջիկայսն ունիմք ուսանել։ Իսկ ընդդիմայարակայման պիտանացեալք ասեմք զի թէպէտ եւ տամք զէն ի հոմանուանցն գոլ այլ ոչ եթէ այսուիկ ինչ անգիտելի է։ Քանզի թէպէտ եւ ոչ կարողք գոն հոմանունքն ընդ սահմանաւ ստորանկանիլ այլ ոչ այսուիկ անգիտելիք գոն քանզի որոշումն է տրամաբանական որ ասէ թէ պարտ է ի վերայ հոմանուանցն զերիսս զայսոսիկ խնդրել եթէ քանիս ունի նշանակութիւնս համանունն եւ եթէ յաղագս որոյ նշանակութեան է բանն եւ երրորդ ապա ստորագրել եւ կամ սահմանել զմի ի նշանակութեանցն յաղագս որոյ բանն է։ Որգոն արդ յորժամ յարացուցիւ հաւաստեցուսցուք զասացեալսդ։ Յորժամ վասն շան է բանն վասն զի ի հոմանուանցն է այս ձայն նախ առաջին պարտ է քննել թէ քանիս ունի նշանակութիւնս որգոն թէ նշանակէ զաստղայինն եւ գծովայինն եւ յերկրայինն։ Եւ երկրորդ ասի թէ յաղագս որոյ նշանակեցելոյ այսինքն յաղագս որոյ շան է բանն։ Եւ երրորդ զայն յաղագս որոյ բանն է ընդ ստորագրութեամբ կամ ընդ սահմանաւ ստորանկանել որգոն թերեւս յաղագս երկրայնոյ շան է բանն ասեմք թէ կենդանի է չորքոտանի յաջողական։ Արդ այսպէս եւ ի վերայ էին զերիսս զայսոսիկ խնդրեմք։ Քանզի խնդրեմք նախ առաջին թէ որչափ նշանակութիւնս ունի եւ ասեմք թէ ըստ տասն նշանակեցելոցն էն բերի այսինքն ըստ տասն ստորոգութեանց։ Եւ երկրորդ խնդրեմք թէ յաղագս որոյ նշանակեցելոյ է բանն այսինքն յաղագս գոյացութեան թէ յաղագս քանակի թէ յաղագս որակի թէ յաղագս այլոցն եւ երրորդ զնշանակեցեալն ընդ սահմանաւ եւ կամ ընդ ստորագրութեամբ արկանեմք իսկ եթէ ընդ սահմանաւ եւ ընդ ստորագրութեամբ արկանեմք յայտ է թէ ոչ է էն անգիտելի։ Իսկ երկրորդ գլուխ եղծանողացն զգոյութիւն իմաստասիրութեան յառաջագայի այսպէս եւ ըստ այսմ աւրինակի։ Էակքն ի հոսման եւ ի ծորման են եւ ոչ երբէք հանդիպին դադարման քանզի յառաջանայ քան զբանն փոփոխումն էակացն եւ գրեթէ յառաջ քան զճառելն զնոցանէ զբանն փոփոխին։ Եւ բերեն յարացոյց ինչ այսպիսի թէ զոր աւրինակ ի հոսանուտ գետի ի նոյն ջուր անկար է երկիցս թանալ զոտն։ Եւ կամ որպէս ոմանք յարաձգելով եւս զտարակուսանսդ ասեն թէ եւ ոչ մի անգամ կարողութիւն է ի նոյն ջուր թանալ զոտն այն ինչ ջրոյն փութապէս ի բաց հոսեցելոյ եւ անցելոյ։ Այնպէս եւ էակքն ի հոսման եւ ի ծորման գոլով եւ դադարման հանդիպել եւ ոչ միում եւ յայտ է թէ ոչ ստորանկանին ընդ գիտութեամբ քանզի եւ ի կամելն զնոսա գիտել փոփոխին եւ ի զանազան ժամանակս զանազանապէս ունին եւ ոչ ոք կարէ հասանել եւ գիտել զնոսա։ Արդ զիարդ իմաստասիրութիւն գիտութիւն էակացն է ուր էակքն ի հոսման եւ ի ծորման գոլով անգիտելիք են։ Եւ այլազգ դարձեալ ասեն եթէ զի եղիցի հասումն պարտ է գիտողին պատկանիլ գիտելումն եւ գիտող ասեն զանձն իսկ գիտելի զենթակայ իրն։ Արդ զի եղիցի պատկանութիւն այսինքն ըմբոն եւ կարող հասումն պարտ է գիտելումն ոչ շարժիլ եւ ոչ զանազանաբար գոլ ապա թէ շարժի գիտելին եւ փոփոխի պարտ է եւ գիտողին այսինքն անձին շարժակից եւ փոփոխակից լինել։ Եւ թերեւս ուրեք գիտելին սպիտակ լինիցի պարտ է եւ անձին սպիտակ լինել եւ թէ գիտելին ջուր պարտ եւ անձին ջուր լինել զի գիտասցէ նմանեաւն զնմանն։ Այլ արդ անձն ոչ լինի փոփոխակից գիտելումն եւ յայտ է թէ ոչ կարէ գիտել զգիտելին։ Ապա ուրեմն իմաստասիրութիւն ոչ կարող գոյ լինել գիտութիւն էակացն վասն զի ոչ ստորականին ընդ գիտութեամբ էակքն։ Զայսոսիկ այնոքիկ։ Առ որս ասեմք նախ եւ առաջին թէ իմաստասիրութիւն ոչ եթէ վասն մասնականացն լինի որք ի ծորման եւ ի հոսման են այլ յաղագս հանուրցն լինի որք ոչ փոփոխին այլ միշտ նոյնպէս ունին։ Երկրորդ զի թէպէտ եւ ասեմք զիմաստասիրութենէ թէ վասն մասնականացն է ոչ եթէ վասն այնորիկ ոչ կարող գոյ հասանել ինչ եւ գիտել վասն որոյ գիտողն այսինքն անձն ոչ փոփոխակից լինի գիտելումն այսինքն ենթակայումն։ Քանզի ըստ այսմ բանի եւ ոչ աստուածայինն գիտասցէ ինչ ի գոյիցն վասն զի ոչ փոփոխակից լինի գիտելեացն այլ միշտ նոյնպէս է եւ մնայ։ Եւ դարձեալ ըստ այդմ բանի եւ ոչ բժիշկ ըստ բնութեան առողջ գոլով կարող եղիցի ճանաչել զցաւս անցաւ բնութեամբ այս ինքն յորժամ ողջ գոյ ոչ կարէ տրոհել զցաւսն այլ հարկաւորի հիւանդանալ զի զհիւանդութիւն գիտասցէ։ Բայց բազում անգամ անձն յառաջ քան զփոփոխել իրացն գիտէ զնոսա որպէս եւ Պղատոն յայտ առնէ ասելովն եթէ առաքինեացն անձինք ոչ միայն ի վերջոյ զգան իրացն այսինքն հետեւիլ բնաւորեցան այլ բազում անգամ յառաջ են քան զնոսա եւ գիտեն։ Արդ այսոքիկ այսպէս։ Երրորդ ձեռնարկութիւն եղծանողացն զիմաստասիրութիւն եթէ ամենայն գիտելիքն ընդ զգայութեամբ ստորանկանին որպէս եւ Պղատոն յայտ առնէ ասելովն թէ արարիչն տեսողութիւն եւ լսողութիւն շնորհեաց մեզ զի ի ձեռն սոցա զիմաստասիրական սեռն ուղղեսցուք։ Արդ զայս առնելով խոստովանաբար ասեն եթէ ուրեք ցուցանեմք ի ձեր բաժանմանէ թէ մասունք իմաստասիրութեան ոչ կարողք գոն լինել մասունք իմաստասիրութեան յայտ է թէ եւ ոչ բոլորն ասեն այս ինքն իմաստասիրութիւն կարող գոյ բաղկանալ։ Եւ ասեն թէ ըստ ձեզ իմաստասիրութիւն բաժանի ի տեսականն եւ ի գործականն։ Եւ դարձեալ տեսականն բաժանի ի բնաբանականն եւ յուսումնականն եւ յաստուածաբանականն։ Արդ եթե կործանեմք զայսոսիկ զմասունս յայտ է թէ ոչ կարող գոյ բաղկանալ իմաստասիրութիւն վասն զի մասանցն ոչ գոլոյ եւ ոչ բոլորն կարող գոյ բաղկանալ։ Եւ ասեն թէ ուսումնականն ոչ է մասն իմաստասիրութեան որպէս եւ Պղատոն կարծէ քանզի եւ նա ոչ կարծէ զուսումնականն մասն գոլ իմաստասիրութեան այլ նախակրթութիւն ինչ որպէս եւ քերթողականն եւ ճարտասանականն ուստի եւ ի վերայ իւրոյ համալսարանին մակագրեաց Աներկրաչափն մի ներքսամտեսցէ։ Իսկ զբնաբանականէն ասեն թէ կործանեցաք զնա ի ձեռն երկրորդ ձեռնարկութեան ասելով եթէ էակքն ի հոսման եւ ի ծորման են եւ դադարման հանդիպին եւ ոչ ուրեք։ Իսկ զաստուածաբանականն եղծանեն այսպէս թէ աստուածայինքն ընդ զգայութեամբ ոչ երբէք ստորանկանին եւ ոչ ընդ գիտութեամբ ստորանկանին ապա ուրեմն եւ աստուածայինքն անգիտելիք են։ Արդ այսոքիկ այսպէս։ Առ որս ասեմք թէ տակաւին ոչ ինչ ասացէք յաղագս գործականին որ ընդդիմաբաժանի ի տեսականումն եւ յայտ է թէ ոչ զամենայն իմաստասիրութիւն եղծին վասն զի եւ գործականն մասն է իմաստասիրութեան որպէս եւ Պղատոն յայտ առնէ ասելովն թէ իմաստասէր կոչեմ ես ոչ զյոգնագէտն եւ ոչ զայն որ կարող գոյ բազում ինչ առնուլ ի բերան այլ զայն որ անարատ եւ անբիծ վարս ստացեալ ունի յինքեան որ է գործական իմաստասիրութիւն։ Զայսոսիկ այսպէս։ Բայց եկեսցուք եւ պատասխանատրեսցուք յաղագս ուսումնականին եւ բնաբանականին եւ աստուածաբանականին։ Եւ յաղագս ուսումնականին ասեմք եթէ ոչ կարծէ զնա Պղատոն ոչ գոլ մասն իմաստասիրութեան բայց եթէ ոչ ծայրագոյն իմաստասիրութեան այսինքն աստուածաբանականին քանզի ծայրագունին ոչ կարծէ զնա գոլ մասն այլ զի գիտէ զուսումնականն մասն իմաստասիրութեան յայտ առնէ մակացութիւն զնա կոչելով։ Արդ եթէ մակացութիւն է յայտ է եթէ մասն է իմաստասիրութեան։ Իսկ Արիստոտէլ յայտնապէս զուսումնականն մասն իմաստասիրութեան կոչէ Իսկ յաղագս բնաբանականին պատասխանատրեցաք յեղծումն արկեալ զերկրորդն եւս ձեռնարկութիւն որ ասէին թէ էակքն ի հոսման եւ ի ծորման են։ Իսկ յաղագս աստուածաբանականին ասեմք թէպէտ եւ աստուածայինն անգիտելի է ըստ ինքեան այլ սակայն տեսանելով զստեղծուածս եւ զարարածս նորա եւ զբարեկարգապէս շարժումն աշխարհի ի մտածութիւն եւ ի կարծիս գամք ստեղծչին։ Իսկ աներեւոյթն յերեւելեացս փութագոյն ունի ճանաչիլն։ Արդ այսպէս յեղծումն արկեալ եւ զերրորդ նոցա ձեռնարկութիւն դադարեցուսցուք զառաջիկայ տեսութիւնս։ Չորրորդ ձեռնարկութիւն հանդիպի ընդդիմակացուաց իմաստասիրութեան այսպէս եւ ըստ այսմ աւրինակի։ Իմաստասիրութիւն կամ գիտութիւն է կամ ոչ է գիտութիւն եւ եթէ ոչ է գիտութիւն ապա եւ ոչ արհեստ եւ ոչ մակացութիւն կարող գոյ գոլ։ Իսկ եթէ գիտութիւն է կամ ընդհանուր է կամ մասնական։ Իսկ եթէ մասնական գոյ յոռեգոյն գոյ քան զայլ արհեստ եւ զմակացութիւն քան զքերթողական ասեմ եւ քան զճարտասանականն քանզի նոքա ունին ընդհանուր բացորոշութիւնս։ Իսկ եթէ յոռի է քան զայլ արհեստ զիարդ ասէք զնա արհեստ արհեստից եւ մակացութիւն մակացութեանց։ Իսկ եթէ ընդհանուր գիտութիւն է ոչ կարէ գոյանալ ի միում անձին վասն զի ընդհանուր գիտութիւն ընդհանուր պատահումն է իսկ ընդհանուր պատահումն ոչ կարէ ի մասնական ենթակայումն գոյանալ վասն զի ընդհանուր սպիտակն ոչ կարէ ի ձեան բաղկանալ ապա թէ ոչ ոչ կարէ ի բռում կամ եւ կաթնում գոյանալ։ Արդ եթէ իմաստասիրութիւն ընդհանուր գիտութիւն է ոչ կարէ ի մասնական ենթակայում գոյանալ այսինքն ի Սոկրատում կամ ի Պղատոնում։ Զայս տարակուսութիւն լուծանելով ասեմք եթէ իմաստասիրութիւն ընդհանուր գիտութիւն է եւ ոչ եթէ վասն այսորիկ ոչ կարէ ի միում ենթակայում բաղկանալ վասն զի ընդհանուր գիտութիւն է քանզի այլ է ընդունակ ընդհանուր պատահման եւ այլ ընդունակ ընդհանուր իմաստասիրութեան։ Քանզի ընդունակ ընդհանուր պատահման մարմին իսկ ընդունակ ընդհանուր իմաստասիրութեան միտք։ Եւ թէպէտ եւ մի մարմին ոչ կարէ զընդհանուր պատահումն ընդունել քանզի որպէս ասացաք եթէ Սոկրատէս ոչ կարէ զընդհանուր սպիտակն ընդունել զի թէ կարող գոյր Սոկրատէս զընդհանուր սպիտակն ընդունել ոչ կարող գոյր սպիտակն յայլում ումեք երեւել։ Այլ թերեւս եւ Սոկրատէս մարմնով ոչ կարէ զընդհանուր սպիտակն ընդունել սակայն մտաւք զբան ընդհանուր սպիտակին կարէ ընդունել քանզի կարէ գիտել Սոկրատէս եթէ ընդհանուր սպիտակն գոյն է արտադատող աչաց։ Եւ ըստ այլում աւրինակի պարտ է զայս ցուցանել քանզի մարմին ոչ կարէ զհակառակսն սեռաբար եւ առանց շփոթութեան ընդունել ի միում մասին եւ ըստ միում ժամանակի։ Քանզի ոչ իսկ կարէ զսպիտակն եւ զսեաւն սեռաբար եւ առանց շփոթութեան ընդունել ըստ միում մասին եւ ըստ միում ժամանակի։ Եւ ասացեալ ըստ միում մասին վասն զի ըստ այլ եւ ըստ այլ մասին կարէ զհակառակսն ընդունել ըստ միում ժամանակի։ Եւ ըստ միում ժամանակի ասացեալ վասն զի ի միում մասին կարողք գոն հակառակքն անշփոթաբար գոյանալ ըստ այլ եւ այլ ժամանակի։ Արդ թէպէտ եւ մարմին ոչ կարէ զհակառակսն սեռաբար եւ առանց շփոթութեան ընդունել ի միում մասին եւ ըստ միում ժամանակի սակայն միտք կարող գոն ի միում ժամանակի զընդհանուր հակառակացն զբանս ընդունել յինքեանս քանզի կարող է գիտել եթէ ընդհանուր սպիտակն գոյն է արտադատող աչաց եւ եթէ ընդհանուր սեաւն գոյն է բաղդատող աչաց։ Իսկ եթէ կարող գոն միտքն որք բնաւորեցան գոլ յանհատսն հանուր մարդոյ զհակառակսն սեռաբար եւ անշփոթաբար ընդունել ի միում ժամանակի զիարդ ոչ կարող գոյ միտք զընդհանուր իմաստասիրութիւն ընդունել որ գոյիցն է գիտութիւն։ Վասն զի կատարեալ վարդապետութիւն այն է որ ոչ միայն զընդդիմակաց տարակուսութիւնս լուծանէ այլ եւ որ զիւրն կարող գոյ հաստատել։ Եւ արդ քանզի լուծաք զառաջի եդեալ տարակուսութիւնս բեր այսուհետեւ ցուցցուք եթէ է իմաստասիրութիւն այսպէս եւ ըստ այսմ աւրինակի։ Եթէ է աստուած է եւ իմաստասիրութիւն։ Այլ արդ է աստուած քանզի եպիկուրացոցն է ասելն թէ ոչ է աստուած։ Արդ եթէ է աստուած է եւ նախախնամութիւն քանզի ոչ միայն ստեղծանէ աստուած այլ եւ խնամ տանի ստեղծուածոցն։ Արդ եթէ է նախախնամութիւն է իմաստութիւն քանզի ոչ եթէ անբանաբար այլ իմաստութեամբ նախախնամէ։ Եւ եթէ է իմաստութիւն է եւ բաղձանք իմաստութեան։ Եւ եթէ բաղձանք իմաստութեան եւ սիրելութիւն իմաստութեան։ Եւ եթէ սիրելութիւն իմաստութեան ապա եւ իմաստասիրութիւն քանզի ոչ այլ ինչ է սիրելութիւն իմաստութեան եթէ ոչ իմաստասիրութիւն։ 
Զի թէպէտ եւ աւելորդ էր ի խնդիր անկանել յաղագս իմաստասիրութեան եթէ է այլ սակայն զճշմարտութիւն որպէս զնիզակակից ի կիր առեալք զբանս այնոցիկ որք փորձեցան զգոյութիւն իմաստասիրութեան բառնալ որպէս տկարս կործանեցաք։ Քանզի այնոցիկ որոց կենցաղն հեռ է որք են պիհոռնացիք զամենայն ինչ եղծանել կամելով զմայր ապացուցին այսինքն զիմաստասիրութիւն ի ձեռն ապացուցի կամեցան եղծանել որպէս զիմաստասիրութիւն ի ձեռն իմաստասիրութեան եղծանել։ Առ որս հանդիպի Պղատոն ախտացեալ առ ասացեալս նոցա ոչ գոլ հասումն ասելով եթէ զիարդ ոչ գոլ հասումն ասէք որպէս հասեալք եթէ որպէս ոչ հասեալք։ Եթէ որպէս հասեալք յայտ է թէ հասէք եւ է հասումն։ Իսկ եթէ որպէս ոչ հասեալք ով հաւատասցէ ձեզ ոչ հասելոցդ եւ ոչ գիտակցելոցդ յասելդ զայդ։ Բայց եւ Արիստոտէլ յիւրում յումեմն Յորդորականում յորում յորդորէ զհամբակս յիմաստասիրութիւն ասէ այսպէս։ Թէպէտ եւ ոչ իմաստասիրելի եւ եթէ իմաստասիրելի իմաստասիրելի է բայց ամենայն իրաւք իմաստասիրելի է։ Այսինքն թէպէտ եւ ասէ ոք ոչ գոլ զիմաստասիրութիւն ապացուցի պէտս ունի որով բառնայ զիմաստասիրութիւն։ Իսկ եթէ ապացուցի պէտս ունի յայտ է թէ իմաստասիրէ քանզի մայր ապացուցի իմաստասիրութիւն է։ Եւ եթէ ոք ասէ գոլ զիմաստասիրութիւն դարձեալ իմաստասիրէ զի ապացուցի պիտանանայ որով ցուցանէ գոլ զնա ապա ուրեմն ամենայն իրաւք իմաստասիրէ որ բառնայ զնա եւ որ ոչն բառնայ քանզի իւրաքանչիւր ոք ի նոցանէ ապացուցի պէտս ունի որով հաւատարիմ լինին ասացեալքն։ Իսկ եթէ ապացուցի պէտս ունի յայտ է թէ իմաստասիրէ քանզի մայր ապացուցի որպէս ասացաք իմաստասիրութիւն է։ Արդ ի բաց թողեալք զեթէէն խնդրեսցուք թէ զինչ է իմաստասիրութիւն եւ որպիսի ինչ է։ Եւ պարտ է գիտել եթէ իմաստասիրութիւն եւ մի ինչ է որպէս բոլոր պահանջելով եւ բազմացեալ գոյ որպէս զանազան մասունս ունելով։ Ապա որպէս մի ինչ գոլ զնա սահմանեսցուք իսկ որպէս բազմացեալ բաժանեսցուք քանզի անտեղի է այլոց արհեստիցն սահմանս տալ եւ բաժանել իսկ իմաստասիրութեան ոչ սահմանս տալ եւ ոչ բաժանումն յորմէ ամենայն արհեստք յառաջ գան։ Եւ պարտ է գիտել եթէ զսահման եւ զբաժանումն յիշէ Պղատոն։ Զսահման ի Փեդրոսում տրամաբանութեանն ասելով թէ ով մանուկ դու մի է սկիզբն գեղեցկաբար խորհելոյն այսինքն գիտել յաղագս ոյր է մտածութիւն ապա եթէ ոչ հարկ է յամենայնէն վրիպել այսինքն եթէ կամի ոք յաղագս իրի ուրուք ճշմարտաբար խորհել եւ մտածել պարտ է նախ գիտել զնորին իրի բնութիւնն այսինքն զսահմանն։ Քանզի որ ոչն գիտէ զսահմանն վրիպէ յայնցանեացն ամենեցունց որք հետեւիլն բնաւորեցան նորին իրի որգոն եթէ ոք կամիցի գիտել զինչ է բժշկութիւն եթէ ոչ նախ գիտէ զբնութիւն բժշկութեանն եթէ յաղագս մարդկային մարմնոյ լինի այլ կարծէ զնա յաղագս փայտի լինել զինչ բանս զոր եւ ասէ յաղագս բժշկութեան ընդունայն ասէ։ Իսկ զբաժանումն յիշէ ի Սոփեստայ տրամաբանութեանն ասելով թէ ընդ բաժանական հնարս ոչ ինչ պանծասցի փախչել քանզի եւ ոչ ինչ փախչի ի բաժանմանէ քանզի յորժամ ասեմք թէ ի կենդանեացն ոմանք բանականք են եւ ոմանք անբանք եւ ոչ ինչ է որ առանց սոցա է քանզի ոչ գոյ կենդանի որ ոչ է բանական կամ անբան։ Եւ դարձեալ նոյն ինքն ի նորին տրամաբանութեանն յաղագս բաժանման ասէ։ Զայսոսիկ ասեն զբաժանումն պարգեւեալ մեզ ի ձեռն Պռիմիթեայ երեւելական հրոյ։ Եւ պարտ է գիտել եթէ որք առասպելաբանեն ասեն թէ Պռիմիթեւս գողացաւ երբեմն յաստուածոցն հուր եւ շնորհեաց մարդկան որ է այլաբանութիւն։ Քանզի նախ եւ առաջին Պռիմիթեւս եգիտ զբաժանողական հնարս քանզի բաժանողական հնարն համեմատի հրոյ եւ վասն այսորիկ ասեն զնմանէ շնորհել հուր մարդկան։ Եւ զի բաժանողականն համեմատի հրոյ աստուստ է յայտ զոր աւրինակ հուր տրոհէ ի միմեանց զհոմասեռսն եւ զայլասեռսն։ Եւ զհոմասեռսն որգոն զհրահալելիսն այսինքն զարծաթ եւ զոսկի եւ զանագ եւ զպղինձ եւ զկապար քանզի այսոքիկ հոմասեռք են վասն զի սեռ ունին զհրահալելին եւ հրով տրոհին ի միմեանց նաեւ հրով իսկ տրոհի արծաթ յոսկւոյ եւ կապար ի պղնձոյ։ Իսկ զայլասեռսն որգոն յորժամ ի ձեռն հրոյ ասեմք տրոհել զժանգն յարծաթոյ եւ ի պղնձոյ։ Արդ այսպէս եւ բաժանականն համեմատիլ բնաւորեցաւ հրոյ ի տրոհելն զհոմասեռսն եւ զայլասեռսն։ Եւ զհոմասեռս որգոն յորժամ ասեմք եթէ ի կենդանեացն ոմանք բանականք են եւ ոմանք անբանք որք են հոմասեռք վասն զի հասարակ սեռ ունին զկենդանին։ Իսկ զայլասեռսն որպէս յորժամ ի ձեռն բաժանման բաժանեալ տրոհեմք զտասն թիւ ի քերականութենէն որ են այլասեռք քանզի քերականութիւն ընդհանուր արհեստիւ է որ է ընդ որակութեամբ իսկ տասն թիւ ընդ թուականութեամբ է որ է ընդ քանակութեամբ։ Արդ այսոքիկ այսպէս գոլով եկեսցուք եւ սահմանեսցուք զիմաստասիրութիւն եւ բաժանումն նմին արասցուք։ Բայց պարտ է քննել եթէ զոր պարտ է առաջին դասել զսահմանելն եթէ զբաժանելն։ Եւ պարտ է գիտել եթէ պարտ է նախ սահմանել եւ ապա բաժանել վասն այսր պատճառանաց քանզի սահմանն վերաբերի միակի իսկ բաժանումն բազմութեան։ Արդ որպէս միակն յառաջ է քան զբազմութիւնսն նոյնաւրինակ եւ սահմանն համեմատելով միակի յառաջ է քան զբաժանումն որ համեմատի բազմութեան։ Եւ զի սահմանն համեմատի միակի իսկ բաժանումն բազմութեան աստուստ է յայտ։ Զոր աւրինակ միակն մի ինչ է եւ մի բնութիւն նոյնպէս եւ սահմանն զբազումն մի ինչ առնէ եւ մի բնութիւն բացակատարէ քանզի մարդ կենդանի բանաւոր մահկանացու մտաց եւ հանճարոյ ընդունակ մի բնութիւն բացակատարէ զընդհանուր մարդն։ Իսկ բաժանումն ընդդէմ նորին զմինն ի բազումս տրամատէ եւ յանբաւս քանզի առնու զգոյացութիւն եւ բաժանէ ի մարմին եւ յանմարմին եւ զմարմինն ի ներբուսականն եւ յանբուսականն։ Նմանապէս եւ զայլսն որ ի կարգին։ Արդ եկեսցուք եւ սահմանեսցուք զիմաստասիրութիւն։ Այլ վասն զի որպէս ոչ է կարողութիւն հիւսել զհետեւաբանութիւն եթէ ոչ նախ ուսանիմք զինչ է հետեւաբանութիւն եւ ուստի եղանի այսպէս եւ սահմանել անհնար է եթէ ոչ նախ ուսանիմք թէ զինչ է սահման։ Արդ զայս գիտելով գլուխս ոմանս թուով ինն յարդարեսցուք։ Առաջին յորում ասեմք թէ զինչ է սահման։ Երկրորդն յորում ասեմք թէ իւ զանազանի սահման ի սահմանադրութենէ եւ ի ստորագրական սահմանէ։ Երրորդն եթէ ուստի ասի սահման։ Չորրորդն եթէ ուստի առնու սահման։ Հինգերորդն յորում ասեմք եթէ որ է կատարեալ սահման եւ որ անկատար եւ զինչ յոռութիւն սահմանի եւ զինչ առողջութիւն։ Վեցերորդն յորում ասեմք քանի են սահմանք իմաստասիրութեան։ Եւթներորդն յորում ասեմք վասն էր այսքանիք են սահմանք իմաստասիրութեան եւ ոչ նուազք եւ ոչ յոլովք։ Ութերորդն յորում ասեմք զկարգս նոցա։ Իններորդն յորում ասեմք եթէ ոյք են գտակք սահմանացս այսոցիկ։ 
Եկեսցուք յառաջին գլուխն եւ ասասցուք թէ զինչ է սահման։ Սահման է բան կարճառաւտ յայտնիչ բնութեան ենթակայ իրի։ Այլ վասն զի որպէս հանդերձեալ եմք ուսանել ամենայն սահման բնաւորեցաւ ի սեռէ եւ ի բաղկացուցիչ զանազանութեանց լինել ասասցուք եթէ որ բառ յառաջիկայ սահմանիս համեմատի սեռի եւ ոյք են այնոքիկ որք բաղկացուցչաց զանազանութեանց։ Այլ զի հաւաստի մեզ վարդապետութիւնս եղիցի յաւրինակ առնումք զսահման մարդոյ։ Եւ պարտ է գիտել եթէ մարդ է կենդանի բանաւոր մահկանացու մտաց եւ հանճարոյ ընդունակ։ Արդ ահա աստանաւր կենդանին փոխանակ սեռի առաւ քանզի հասարակ է եւ ըստ բազմաց բերի քանզի բերի ըստ մարդոյ եւ ըստ շան եւ ըստ ձիոյ եւ ըստ այլոց այսպիսեաց։ Իսկ այլքն ի բառից փոխանակ բաղկացուցչաց զանազանութեանց յարառոցեալք գոն։ Արդ այսպէս եւ յառաջիկայում սահմանում բան փոխանակ սեռի առաւ քանզի հասարակ է եւ ըստ բազմաց բերի քանզի բերի ըստ ներտրամադրականին եւ ըստ յառաջաբերականին։ Իսկ այլքն ի բառից փոխանակ բաղկացուցչաց զանազանութեանց յարառոցեալք գոն։ Արդ եկեսցուք եւ պատմեսցուք զսահմանդ սահմանի։ Եւ պարտ է գիտել զի բան ասացաւ յաղագս որոշելոյ յանուանէ քանզի եւ անուն սահմանէ զբնութիւն ենթակայ իրին որգոն մարդ եւ զոր սահման ի ձեռն բազմաց բառից առնէ զայս անուն ի ձեռն միոյ բառի ուստի եւ հակասահմանին։ Քանզի ասեն եթէ անուն է սահման կարճառաւտ իսկ սահման է անուն ծաւալեալ։ Արդ զի որոշեսցի անունն վասն այսորիկ կոչեցաւ բանն։ Եւ արդարեւ զոր ինչ առնէ անուն առնէ եւ բան քանզի եւ անուն եւ բան զբնութիւն ենթակայ իրին յայտնեն։ Վասն էր իմացան զսահման եւ արդ ասեմք վասն գիտելոյ մեզ զբաղկացուցիչ զանազանութիւնս այսինքն բաղկացուցանելով մեզ զենթակայ իրն։ Քանզի թէ ասեմք մարդ միայն ոչ եւս գիտեմք զբաղկացուցիչ զանազանութիւնս իսկ եթէ ասեմք մարդ կենդանի բանաւոր մահկանացու մտաց եւ մակացութեանց ընդունակ գիտեմք զբաղկացուցիչ զանազանութիւնսն։ Իսկ համառաւտ ասացաւ վասն ձգտեցելոցն բանից որ կոչին ճառք որպէս որ յաղագս պսակի եւ կամ որպէս պատմական բան քանզի եւ նոքա բանք ասին այլ ոչ են համառաւտ։ Իսկ յայտնիչ բնութեան ենթակայ իրի ասացաւ կամ վասն ասացելոց բացագանչմանց որգոն Ծանիր զքեզ եւ եթե Մի ինչ յոյժ քանզի այսոքիկ բանք ասին եւ համառաւտ այլ ոչ յայտնեն զբնութիւն ենթակայ իրի եւ կամ վասն ստորագրութեանց քանզի եւ նոքա ոչ եթէ զբնութիւն ենթակայ իրին յայտնեն այլ զպարագայս բնութեանն եւ ըստ պատահմանն հետեւեալս։ Որգոն յորժամ ասեմք եթէ արդ է ուղղորդագնաց ծիծաղական լայնեղունգն քանզի այսոքիկ զպարագայս բնութեանն յայտնեն եւ ոչ զբնութիւնն։ Արդ զայսոսիկ առաջին գլուխն։ Եկեսցուք յերկրորդ գլուխն եւ ասասցուք զինչ զանազանի սահման ի ստորագրութենէ։ Եւ պարտ է գիտել եթէ զանազանի սահման ի ստորագրութենէ այսու վասն զի սահման ի գոյացողականաց ձայնիցն առնու եւ զգոյացութիւն եւ զբնութիւն ենթակայ իրին յայտնէ որգոն մարդ կենդանի բանաւոր մահկանացու մտաց եւ հանճարոյ ընդունակ իսկ ստորագրութիւն ի պատահմանցն առնու եւ զպարագայս ենթակայ իրին յայտնէ որգոն մարդ է ուղղորդագնաց ծիծաղական լայնեղունգն։ Եւ վասն զի ասացաք եթէ սահման ի գոյացողականաց բառիցն առնու իսկ ստորագրականն ի պատահմանց ուսցուք զինչ է գոյացողականն եւ զինչ պատահումն։ Եւ պարտ է գիտել եթէ գոյացողականն այն է որ առընթեր գոլով գոյացուցանէ իսկ ոչ գոլով ապականէ որպէս բանականն։ Քանզի սա առընթեր գոլով գոյացուցանէ զմարդն իսկ ոչ գոլով ապականէ։ Իսկ պատահումն է որ առընթէր գոլով ոչ գոյացուցանէ եւ բառնալով ոչ ապականէ որպէս սպիտակն քանզի սպիտակն առընթեր գոլով ոչ գոյացուցանէ եւ բառնալով ոչ ապականէ։ Արդ զայսոսիկ ասացեալք եկեսցուք եւ ասասցուք եթէ զինչ զանազանի սահման ի սահմանադրութենէ։ Եւ պարտ է գիտել թէ որպէս մարդ եւ կենդանի հանուրբ եւ մասնականաւ զանազանին ի միմեանց վասն զի մարդ մասնականագոյն է քան զկենդանին իսկ կենդանին ընդհանրագոյն է քան զմարդ քանզի որ ինչ մարդ նոյն եւ կենդանի վասն զի ամենայն մարդ կենդանի բայց ոչ որ ինչ կենդանի նոյն եւ մարդ քանզի ոչ ամենայն կենդանի մարդ է վասն զի ոչ միայն մարդ է կենդանի այլ եւ ձի եւ շուն։ Սոյնպէս եւ սահման եւ սահմանադրութիւն ընդհանուրբն եւ մասնականաւն զանազանին ի միմեանց քանզի սահման մասնականագոյն է եւ սահմանադրութիւն ընդհանրականագոյն։ Քանզի որ ինչ սահմանադրութիւն է նա եւ սահման այլ ոչ որ ինչ սահման նա եւ սահմանադրութիւն քանզի սահմանադրութիւն ոչ միայն զսահման նշանակէ այսինքն զհամառաւտ բան զյայտնիչ բնութեան ենթակայ իրին այլ եւ զսահմանադրութիւնս վայրից եւ գեաւղից եւ ագարակաց ըստ Արիստոտելի եւ ընդ սովաւ եւ զայնս յորս վերլուծանի առաջարկութիւնն քանզի ասէ Արիստոտէլ եթէ սահմանադրութիւն կոչի յորս վերլուծանի առաջարկութիւն որգոն Սոկրատէս ճէմի առաջարկութիւն է սա եւ վերլուծանի ի Սոկրատէսն եւ ի ճէմին եւ իւրաքանչիւր ոք ի սոցանէ որպէս ասէ Արիստոտելէս սահմանադրութիւն կոչի այսինքն եւ Սոկրատէսն եւ ճէմին։ Արդ որպէս ասացաք ըստ հանրականին եւ ըստ մասնականին ի միմեանց սահման եւ սահմանադրութիւն զանազանին։ Բայց բազում անգամ եւ զսահման սահմանադրութիւն կոչեն ընդհանրական անուան պիտանացեալք որպէս բազում անգամ եւ զմարդ սեռական անուամբ կենդանի կոչեմք։ Արդ ուսեալք եթէ զինչ զանազանի սահման ի սահմանադրութենէ եկեսցուք եւ ասասցուք զինչ զանազանի սահման ի ստորագրական սահմանէ։ Եւ պարտ է գիտել եթէ զանազանի սահման ի ստորագրական սահմանէ այսու վասն զի սահման միայնատեսակ է եւ ի գոյացողականաց ձայնից առեալ լինի միայն որգոն մարդ է կենդանի բանաւոր մահկանացու մտաց եւ հանճարոյ ընդունակ։ Իսկ ստորագրական սահման խառնակ է քանզի առեալ է ի գոյացողականաց եւ ի պատահմանց եւ որպէս զի ասիցէ ոք թէ ի սահմանէ եւ ի ստորագրականէ բաղկացեալ որգոն որպէս յորժամ ասեմք թէ մարդ կենդանի բանաւոր մահկանացու մտաց եւ մակացութեան ընդունակ ուղղորդագնաց լայնեղունգն ծիծաղական։ Եւ պարտ է գիտել թէ առ ի լինել սահմանի պարտ է զամենայն բառսն գոյացողականս գոլ որգոն մարդ է կենդանի բանաւոր մահկանացու մտաց եւ հանճարոյ ընդունակ։ Իսկ առ ի լինել ստորագրական սահմանի բաւական է եւ մի բառ յաւելումն ընդունել զպատահումն յայտնելով որգոն մարդ է կենդանի բանաւոր մահկանացու մտաց եւ մակացութեան ընդունակ ուղղորդագնաց։ Եւ որպէս առ ի լինել յարմարումն քնարի պարտ է զամենայն զաղիսն բարեյարմարս գոլ իսկ առ ի լինել անյարմարութեան բաւական է եւ մի աղի փոփոխել։ Եւ դարձեալ առ ի լինել առողջութեան պարտ է գոլ չափաւորութիւն խառնուածոցն եւ զըստ բնութեանն շարադրութիւն մասնկանցն իսկ առ ի լինել հիւանդութեան բաւական է եւ մի խառնուած փոփոխեալ եւ մի մասնիկ ոչ գոլով ըստ բնութեանն։ Ըստ նմին աւրինակի առ ի լինել սահմանի պարտ է զամենայն բառսն որպէս ասացաք գոյացողականս գոլ իսկ առ ի լինել ստորագրական սահմանի բաւական է եւ մի միայն բառ յեղափոխիլ։ Եւ այսոքիկ այսպէս։ Բայց տարակուսեն ոմանք յառաջին գլուխն ասելով եթէ յետին արարէք սահմանի սահման բացատրելով քանզի պահանջեմք ի ձէնջ եւ սահմանի սահման եւ այնր սահմանի այլ սահման եւ այսոքիկ մինչեւ յանբաւս արտաբերին եւ ոչ եւս գիտասցուք զինչ է սահման։ Եւ պատասխանատրեն ոմանք ասելով թէ ոչ որպէս զսահման սահմանեցաք այլ որպէս սահմանելի այսինքն որպէս ենթակայ իր առ որ ասելի է թէ ոչ նուազ մնայ տարակուսութիւն քանզի ասեմք ընդ ձեզ թէ եւ այնր սահմանի բացատրեցէք սահման որպէս սահմանելոյ եւ դարձեալ միւս եւս սահմանին բացատրեցէք սահման որպէս սահմանելոյ որ նմանապէս եւ այս յանհունս արտաբերի։ Արդ այսպէս պարտ է ասել թէ զոր աւրինակ չափոցն եւ թուոցն են ոմանք որ ինքնաչափք եւ ինքնաթիւք են եւ նոյնք այլաթիւք եւ այլաչափք են։ Եւ ինքնաթիւք եւ ինքնաչափք են ըստ եզակացն որ ի նմա քանզի տասն ինքն զինքն թուէ ըստ եզակացն որ ի նմա բայց թուէ որպէս այլաթիւ եւ զքսան եւ զերեսուն զքսան ըստ երկուց եւ զերեսուն ըստ երից։ Ըստ նմին աւրինակի եւ սահման եւ ինքնասահման եւ այլասահման եւ այլասահման վասն զի նոյն եւ զայլ սահմանս սահմանէ իսկ ինքնասահման վասն զի եւ զինքն ընդ այլս սահմանէ։ Եւ զոր աւրինակ մարդ սահմանելով զմարդ ասէ թէ մարդ կենդանի բանաւոր մահկանացու մտաց եւ մակացութեան ընդունակ ոչ միայն զամենայն մարդ սահմանէ այլ եւ զինքն վասն զի եւ ինքն սահմանի։ Բայց տարակուսեն ոմանք եւ առ երկրորդ գլուխն ասելով թէ մինչ գոյացութիւն պատուականագոյն է քան զպատահումն եւ առեալ է ի գոյացութեանցն սահման իսկ ստորագրութիւն ի պատահմանց վասն էր ասեմք ստորագրական սահման զյոռին նախադասելով եւ ոչ ասեմք սահման ստորագրական։ Եւ պատասխանեն ոմանք ասելով թէ վասն էր ըստ քերթողին ոմանք կիսէշ ասեն զի քերթողն Հոմերոս կիսէշ ասէ զյոռին նախադասելով զի յոռեգոյնն յաղթէ ի շարադրութեանցն անուանց լաւագունին զի յոռեգոյնն է լաւագոյն քանզի կիսէշ ասեմք զջորի զյոռեգոյնն անուանելով եւ ոչ կիսաձի վասն այսորիկ եւ ստորագրական սահման ասեմք զյոռեգոյնն նախադասելով։ Զայսոսիկ նոքա։ Բայց ասելի է թէպէտ եւ հիւանդական է պատասխանատրութիւնդ բայց սակայն ոչ բարիոք տարակուսեցին որք տարակուսեցինն։ Նախ եւ առաջին քանզի ոչ ոք ի հնոց վարդապետացն ասաց եթէ ստորագրական սահման պարտ է ասել եւ ոչ սահման ստորագրական։ Իսկ երկրորդն թէպէտ եւ ստորագրական սահման ասեմք թէպէտ սահման ստորագրական ոչ ինչ եղծանի նշանակեալն քանզի ասէ Արիստոտէլ եթէ անուանք եւ բայք փոխադրելով զնոյն նշանակեն վասն զի զնոյն իսկ նշանակեն եթէ ոք ասիցէ Սոկրատէս ճէմի եւ թէ ճէմի Սոկրատէս։ 
Սկիզբն արասցուք եւ երրորդ գլխոյն որ ասէր թէ ուստի ասի սահման։ Եւ պարտ է գիտել եթէ սահման ասի ի փոխաբերութենէ գեաւղից եւ ագարակային սահմանաց քանզի եւ առաջինքն յերկաքանչիւրոցն անչափութենէ փախչելով յառաւելաստացութենէ եւ ի պակասաստացութենէ գտին զսահմանադրութիւն զի յիւրեանցն վայելեսցեն եւ յայլոցն փախիցեն։ Արդ նոյնպէս եւ սահման պարասահմանելով զենթակայ իրն որոշէ զնա յայլոցն որպէս եւ սահման մարդոյ որգոն կենդանի բանաւոր մահկանացու մտաց եւ մակացութեան ընդունակ։ Արդ ասելով կենդանի զատոյց յայնց որք ոչ են կենդանի այսինքն յանկենդանեացն եւ յանշնչիցն իսկ ասելովն բանաւոր որոշեաց յանբանիցն իսկ մահկանացու յանմահիցն իսկ մտաց եւ մակացութեան ընդունակ ասելով որոշեաց զնա յաներեւութից եւ յանմահկանացուաց արարածոց որք եւ յաւէրժական հարսունք անուանին որք եւ բնութեամբ ունին զգիտութիւն եւ ոչ ուսանելով բայց միայն մարդն բնաւորեցաւ ընդունել ըստ ազգողականին զգիտութիւն։ Եւ պարտ է գիտել զի ի սահմանս հակակիրք միմեանց լինին բառք եւ իրք քանզի յորժամ սահմանն առաւելու բառիւք նուազեն իրք։ Որգոն մարդ կենդանի բանաւոր մահկանացու մտաց եւ հանճարոյ ընդունակ եւ քերթող քանզի քերթողն յաւելումն եղեալ ի սահմանի նուազեցոյց զիրն վասն զի զքերթողն միայն սահմանեաց եւ ոչ զամենայն մարդ քանզի ոչ ամենայն մարդ քերթող ահա առաւելաւ բառքդ եւ նուազութիւն եղեւ իրացդ։ Իսկ յորժամ նուազեն բառքդ առաւելուն իրք որգոն մարդ կենդանի բանաւոր ահա նուազեցին բառքդ եւ յաւելան իրքդ վասն զի ոչ միայն մարդ է կենդանի բանաւոր այլ եւ հրեշտակք եւ դեւք։ Եւ որպէս ասէր Ոլոմպիադորոս փիլիսոփոս եթէ սքանչելի իմն հնարս եգիտ բնութիւնս նուազութիւն հարստացեալ եւ հարստութիւն կեղծաւորեալ զնուազութեանցն։ Իսկ եթէ տարակուսեցին ոք ասելով թէ զիարդ ասացէք թէ յորժամ առաւելու սահման բառիւք նուազէ իրաւք քանզի ահա ասեմք մարդ է կենդանի բանաւոր մահկանացու մահանալով մտաց եւ մակացութեան ընդունակ առաւելաւ բառիւք եւ ոչ պակասեաց իրաւք քանզի զամենայն մարդ պարունակեաց։ Ասեմք եթէ յաւելեալ բառդ ոչինչ առաւել նշանակեաց քանզի նոյն է սահման մահկանացուն եւ մահանալովն զի մահանալովն յաւելուաւծ բայի է եւ ոչ անուն քանզի սահման անուամբ ճանաչի եւ ոչ բայիւ։ Զայսոսիկ եւ երրորդ գլուխն։ Բայց եկեսցուք եւ ի չորրորդ գլուխն եւ ասասցուք թէ ուստի առնու սահման։ Եւ պարտ է գիտել եթէ սահմանք կամ յենթակայէ առնուն եւ կամ ի կատարմանէ եւ կամ յերկոցունց այսինքն յենթակայէ եւ ի կատարմանէ։ Բայց նախ ասասցուք զինչ է ենթակայ եւ զինչ է կատարումն։ Ենթակայ է ըստ որում լինի եւ ըստ որում ազդէ եթէ արհեստ եւ եթէ մակացութիւն իսկ կատարումն է ըստ որում նկատէ եւ կերպարանի եւ ըստ որում զամենայն ինչ առնէ։ Որգոն հիւսնութեան ենթակայ է փայտ զի վասն փայտի գոյանայ հիւսնութիւն իսկ կատարումն ունի աթոռ առնել եւ տաճար շինել։ Եւ դարձեալ աստեղաբաշխութիւն ենթակայ ունի զերկնային մարմինն իսկ կատարումն ոչ եթէ զառնելն նման նմա այլ գիտել զշարժումն նորա։ Նմանապէս եւ իմաստասիրութիւն ունի ենթակայ ունի եւ կատարումն։ Ենթակայ զամենայն գոյսս իսկ կատարումն զգիտութիւն նոցին այսինքն գիտել զնոսա եւ նոքումբք նմանիլ աստուծոյ։ Քանզի իմաստասէրն նման է աստուծոյ որպէս յայտ առնէ Պիւթեայ հարցուկ ասելով ցԼիւկուրգոս աւրէնսդիր եւ փիլիսոփոս վասն զի առաջինքն յիմաստասիրացն աւրէնսդիրք էին։ Արդ եկիր ով Լիւկուրգէ յիմ ճենճերալիր տաճարս յերկբայս գոմ թէ զինչ առասացից զքեզ աստուած թէ մարդ բայց սակայն աստուած առասացից զքեզ ով Լիւկուրգէ։ Զայս ասելով ոչ եթէ ոչ գիտէր զինչ պարտ էր կոչել զնա այլ զի ցուցցէ կցորդակից զաստուծոյ բնութիւնն եւ զիմաստասիրին ուստի եւ ի վերայ ածէ Բայց սակայն աստուած առասացից զքեզ ով Լիւկուրգէ։ Եւ զի կատարեալ իմաստասէրն նման է աստուծոյ աստուստ է յայտ զի նոքիմբք կերպարանի որովք եւ աստուած քանզի որպէս աստուած կերպարանի բարեաւն եւ գիտնականաւն եւ կարելեաւն որպէս եւ քերթութիւնն յայտ առնէ վասն բարոյն թէ աստուածք տուիչք բարեաց են իսկ գիտնականաւն թէ աստուածք զամենայն ինչ գիտեն իսկ կարելեաւն թէ աստուածք զամենայն ինչ կարեն առնել։ Ըստ նմին աւրինակի եւ կատարեալ իմաստասէրն երեքումբք այսոքիւք կերպարանի բարեաւն ասեմ եւ գիտնականաւն եւ կարելեաւն։ Եւ բարեաւն թէ որպէս աստուած խնամ տանի ամենեցունց նոյնպէս եւ կատարեալ իմաստասէրն խնամ տանի անկատար ոգւոց ի կատարեալ գիտութիւն ածելով զնոսա։ Իսկ գիտնականաւն թէ որպէս աստուած զամենայն ինչ գիտէ նոյնպէս եւ կատարեալ իմաստասէրն զամենայն ինչ խոստանայ գիտել եւ գիտէ զաւգտակարն։ Իսկ կարելեաւն թէ որպէս աստուած զամենայն ինչ կարէ զպատշաճագոյնսն եւ կամի նոյնպէս եւ կատարեալ իմաստասէրն որչափ ինչ կարող գոյ ըստ կարելոյն եւ կամի եւ ոչ երբէք կամի զոր ոչն կարէ։ Այլ սակայն ի վերայ աստուծոյ անդրադարձի քանզի որչափ ինչ կամի եւ կարող գոյ եւ որչափ ինչ կարող գոյ եւ կամի իսկ ի վերայ իմաստասիրին ոչ անդրադարձի քանզի որչափ ինչ կարող գոյ կամի այլ ոչ որչափ ինչ կամի կարող գոյ։ Քանզի թէ կամի մատամբն հպիլ ի կորընթարդն երկնից ոչ գոյ կարող։ Վասն այսորիկ տարակուսեն ոմանք ասելով թէ զիարդ ասացէք զիմաստասէրն կարելեաւն կերպարանի նմանիլ աստուծոյ որովհետեւ անդրադարձի ի վերայ աստուծոյ իսկ ի վերայ փիլիսոփայի ոչ որպէս ասացէք։ Վասն որոյ ասեմք եթէ կատարեալ իմաստասէրն կամի ոչ տենչալ անհասանելեացն վասն զի եւ ի տոկոսիսն մեծ կարաւտութիւն է տենչանացն անլիութիւն։ Բայց պարտ է գիտել եթէ յառաջելով ցուցանելի է եթէ այլազգ է առ ի յաստուծոյ բարին եւ գիտնականն եւ կարելին եւ այլազգ առ իմաստասիրին։ Բայց այժմ պարտ է գիտել եթէ սահմանք յենթակայէ առնուն կամ ի կատարմանէ եւ կամ յերկոցունց այսինքն յենթակայէ եւ ի կատարմանէ։ Եւ յենթակայէ յորժամ ասեմք եթէ բժշկութիւն է արհեստ յաղագս մարդկային մարմնոյ բնութեան եղեալ։ Իսկ ի կատարմանէ յորժամ ասեմք եթէ բժշկութիւն է առողջութեան արարիչ քանզի կատարումն բժշկութեան է կամ զներկայ առողջութիւնն պահել եւ կամ զմերժեալն վերստին ածել յուղղութիւն։ Իսկ յերկոցունց որպէս յորժամ զերկոսին սահմանսդ շարակցեմք եւ ասեմք եթէ բժշկութիւն է արհեստ յաղագս մարդկային մարմնոյ եղեալ առողջութեան արարիչ։ Արս այսպէս եւ զիմաստասիրութիւն սահմանելով յենթակայէ եւ ի կատարմանէ ի կատարմանէ եւ ասեմք յենթակայէ եթէ իմաստասիրութիւն է գիտութիւն աստուածայնոց եւ մարդկայնոց իրողութեանց իսկ ի կատարմանէ եթէ իմաստասիրութիւն է նմանութիւն աստուծոյ ըստ կարողութեան մարդկան։ Իսկ յերկոցունցն որպէս յորժամ ասեմք եթէ իմաստասիրութիւն է գիտութիւն աստուածայնոց եւ մարդկայնոց իրողութեանց եւ նմանութիւն աստուծոյ ըստ կարողութեան մարդկան։ Եւ այսոքիկ այսպէս Բայց տարակուսեն ոմանք ասելով եթէ զիարդ ասէք թէ ամենայն սահման կամ յենթակայէ առնու կամ ի կատարմանէ կամ յերկոցունց այսինքն յենթակայէ եւ ի կատարմանէ ուր առ հասարակ ամենեքեան ասեմք եթէ ամենայն սահման ի սեռէ առնու եւ ի բաղկացուցիչ զանազանութեանց որգոն մարդ է կենդանի բանաւոր մահկանացու մտաց եւ մակացութեան ընդունակ։ Քանզի ահա աստանաւր զկենդանին սեռ ունի իսկ զայլսն ի բառից բաղկացուցիչ զանազանութիւնս։ Եւ ոմանք պատասխանատրելով զայս պատճառս տան եթէ ի վերայ բնականացն ի սեռէ եւ ի բաղկացուցիչ զանազանութեանց առնուն սահմանք որպէս ի վերայ մարդոյ եթէ մարդ է կենդանի բանաւոր մահկանացու մտաց եւ հանճարոյ ընդունակ։ Իսկ ի վերայ արուեստականացն յենթակայէ առնու կամ ի կատարմանէ եւ կամ յերկոցունց յենթակայէ եւ ի կատարմանէ որպէս ի վերայ ասացելոց յառաջ աւրինակաց։ Զայս նոքա բայց ոչ բարիոք ասեն։ Նախ եւ առաջին զի զտարակուսանսն ոչ լուծին քանզի տարակուսանք էին եթէ ամենայն սահման ի սեռէ եւ ի բաղկացուցիչ զանազանութեանց առնու իսկ դոքա զոմանս ի սահմանացն ի սեռէ եւ ի բաղկացուցիչ զանազանութեանց առնուն իսկ զոմանս յենթակայէ եւ զոմանս ի կատարմանէ եւ զոմանս յերկոցունց յենթակայէ եւ ի կատարմանէ։ Իսկ երկրորդ զի ոչ լուծին զտարակուսանսն բարիոք քանզի տարակուսանք էին ոչ ամենայն սահման ի սեռէ եւ ի բաղկացուցիչ զանազանութեանց առնու իսկ դուք զոմանս յենթակայէ եւ զոմանս ի կատարմանէ եւ զոմանս յերկոցունց յենթակայէ եւ ի կատարմանէ։ Իսկ երրորդ ոչ բարիոք լուծին զտարակուսանսդ քանզի գտանեմք զսահման եւ ի վերայ բնականացն յենթակայէ եւ ի կատարմանէ առեալ որպէս եւ ի վերայ բարկութեան քանզի եւ բարկութիւն բնական ինչ է եւ սակայն յենթակայէ եւ ի կատարմանէ սահմանեմք զնա ասելով եթէ բարկութիւն է եռանդն զսրտիւն արեանն առ ի տենչումն փոխարէն տրտմեցուցանելոյ։ Եւ ահա եռանդն զսրտիւն արեանն յենթակայէ է քանզի բարկութեանն ստորակայէ զսրտիւն արիւն իսկ առ ի տենչումն փոխարէն տրտմեցուցանելոյ ի կատարմանէ քանզի կատարումն բարկութեան է տենչալն փոխարէն տրտմեցուցանելոյ զայն որ տրտմեցոյցն։ Արդ այսոքիկ այսպէս։ Բայց պարտ է ասել թէ բարիոք ասեմք զամենայն սահման ի սեռէ եւ ի բաղկացուցիչ զանազանութեանց առնուլ քանզի որք յենթակայէ եւ որք ի կատարմանէ եւ որք յերկաքանչիւրոց ունին եւ սեռ ունին եւ զբաղկացուցիչ զանազանութիւնս։ Որգոն բժշկութիւն է արհեստ յաղագս մարդկային մարմնոյ եղեալ։ Ահա աստանաւր փոխանակ սեռի առաւ արհեստ իսկ փոխանակ բաղկացուցիչ զանազանութեանց այլ բառք։ Եւ դարձեալ բժշկականութիւն է արհեստ առողջութեան արարիչ։ Ահա աստանաւր փոխանակ սեռի առաւ արհեստ իսկ այլ բառք փոխանակ բաղկացուցիչ զանազանութեանց։ Եւ դարձեալ բժշկականութիւն է արհեստ յաղագս մարդկային մարմնոյ եղեալ առողջութեան արարիչ։ Ահա աստանաւր փոխանակ սեռի առաւ արհեստ իսկ փոխանակ բաղկացուցիչ զանազանութեանց այլ բառք։ Եւ դարձեալ իմաստասիրութիւն է գիտութիւն աստուածայնոց եւ մարդկայնոց իրողութեանց։ Ահա աստանաւր փոխանակ սեռի առաւ գիտութիւն իսկ փոխանակ բաղկացուցիչ զանազանութեանց այլ բառք։ Զայսոսիկ եւ չորրորդ գլուխն։ Իսկ հինգերորդ գլուխն յորում խնդրէաք եթե որ է կատարեալ սահման եւ որ անկատար։ Եւ պարտ է գիտել եթէ կատարեալ սահման այն է որ անդրադարձի առ սահմանելին։ Որգոն յորժամ ասեմք եթէ զինչ որ միանգամ մարդ է նա կենդանի բանաւոր մահկանացու մտաց եւ մակացութեան ընդունակ եւ զինչ որ միանգամ կենդանի բանաւոր մահկանացու մտաց եւ մակացութեան ընդունակ նա մարդ է։ Այս է կատարեալ սահման։ Իսկ անկատար սահման է որ ոչ անդրադարձի քանզի յոռութիւն սահմանի է ոչ անդրադարձիլ։ Իսկ յոռութիւն սահմանի լինի յառաւելութենէ եւ ի նուազութենէ սահմանի քանզի ոչ կարող գոյ սահման անդրադարձիլ առ սահմանելին յառաւելուլն եւ ի նուազելն որգոն մարդ է կենդանի բանաւոր մահկանացու մտաց եւ մակացութեան ընդունակ քերական։ Քանզի սա առաւելեալ ոչ անդրադարձի քանզի որ միանգամ կենդանի բանաւոր մահկանացու մտաց եւ մակացութեան ընդունակ քերական նա մարդ է այլ ոչ որ միանգամ կենդանի բանաւոր մահկանացու մտաց եւ մակացութեան ընդունակ նա եւ քերական վասն զի ոչ ամենայն մարդ քերական։ Նաեւ ոչ ի նուազելն իւր անդրադարձի առ սահմանելին որգոն կենդանի բանաւորն նուազ գոլով ոչ անդրադարձի քանզի ոչ միայն մարդ է կենդանի բանաւոր այլ եւ հրեշտակք եւ դեւք։ Եւ այսոքիկ այսպէս։ Բայց պարտ է խնդիր առնել ոյք են ի նախասացելոց սահմանացս որք կատարեալք գոն։ Եւ պարտ է գիտել թէ այնոքիկ են կատարեալք որք յերկոցունց առնուն յենթակայէ եւ ի կատարմանէ որգոն հիւսնութիւն է արհեստ յաղագս փայտի եղեալ աթոռոյ արարչական։ Իսկ որք յենթակայէ միայն են կամ ի կատարմանէ միայնոյ բազումք եւ յոլովք ի նոցանէ ոչ գոն կատարեալք։ Որգոն յորժամ ասեմք եթէ բժշկականութիւն է արհեստ յաղագս մարդկային մարմնոյ եղեալ ոչ անդրադարձի քանզի որ միանգամ բժշկականութիւն է յաղագս մարդկային մարմնոյ եղեալ այլ ոչ որ ինչ միանգամ յաղագս մարդկային մարմնոյ եղեալ նա բժշկականութիւն է քանզի ոչ միայն բժշկականութիւն գոյ սակս մարդկային մարմնոյ եղեալ այլ եւ սափրողականն եւ եղեգնահատականն։ Դարձեալ յորժամ ասեմք ի կատարմանէ եթէ ճարտասանութիւն է հաւանութեան արարչական ոչ անդրադարձի քանզի ամենայն որ ճարտասանութիւն է նա եւ հաւանութեան արարչական այլ ոչ որ միանգամ հաւանութեան արարիչ նա եւ ճարտասանական է քանզի ոչ միայն ճարտասանութիւն է հաւանութեան արարիչ այլեւ տրամաբանական իմաստասիրութիւնն։ Եւ դարձեալ բարկութիւն է եռանդն զսրտիւն արեան որ ոչ անդրադարձի վասն զի ամենայն բարկութիւն եռանդն է զսրտիւն արեան այլ ոչ որ միանգամ եռանդն է զսրտիւն արեան նա բարկութիւն է քանզի եւ ի ջերմութենէ լինի եռանդն զսրտիւն արեան։ Բայց որպէս վերագոյն ասացաք եթէ բազումք եւ յոլովք որք յենթակայէ միայնոյ են եւ կամ ի կատարմանէ ոչ գոն կատարեալք վասն այդորիկ առադրեցաք զբազումս եւ զյոլովս վասն զի է արուեստ որ կատարեալ է յենթակայէ միայնոյ որպէս ապակեգործութիւն քանզի դա միայն կատարեալ գոյ յենթակայէ միայնոյ քանզի ամենայն որ ապակեգործութիւն է սակս ապակւոյ գոյ եղեալ եւ ամենայն որ սակս ապակւոյ գոյ եղեալ ապակեգործութիւն է։ Իսկ իմաստասիրութեան սահման թէպէտ յենթակայէ միայնոյ առնու եւ թէպէտ ի կատարմանէ ամենեքեան կատարեալք գոն։ Եւ պատճառք եթէ զի միայն իմաստասիրութեան սահմանք յենթակայէ միայնոյ եւ կամ ի կատարմանէ կատարեալք գոն այսոքիկ են։ Վասն զի ենթակայն իմաստասիրութեան այսինքն ընդհանուր գոյք ոչ կարող գոն այլ արհեստի ենթակայ լինել վասն զի ոչ ոք յայլ արհեստից կարող գոյ զընդհանուր գոյսս քննել եւ գիտել եւ կատարումն իմաստասիրութեան այսինքն նմանիլ աստուծոյ ըստ կարողութեան մարդկան եւ ոչ գոյ այլ արհեստի կատարումն վասն զի ոչ ինչ կարող գոյ այլ արհեստ նմանեցուցանել զմարդ աստուծոյ ըստ կարողութեան մարդկան։ 
Ուսեալք զհինգերորդ գլուխն խնդրեսցուք եւ զվեցերորդն յորում ասեմք քանիք եւ որպիսիք են սահմանք իմաստասիրութեան։ Եւ պարտ է գիտել թէ վեց են սահմանք իմաստասիրութեան եւ են այսոքիկ։ Նախ եւ առաջին որ ասեն թէ իմաստասիրութիւն է գիտութիւն գոյիցն ըստ որում գոյք են։ Երկրորդ իմաստասիրութիւն է գիտութիւն աստուածայնոց եւ մարդկայնոց իրողութեանց։ Երրորդ որ ասէ իմաստասիրութիւն է խոկումն մահու։ Չորրորդ առ այսոքիւք է սահման որ ասէ թէ իմաստասիրութիւն է նմանութիւն աստուծոյ ըստ կարողութեան մարդկան։ Հինգերորդ որ ասեն թէ իմաստասիրութիւն է արհեստ արհեստից եւ մակացութիւն մակացութեանց։ Վեցերորդ ի վերայ այսոցիկ որ ասեն իմաստասիրութիւն է սիրելիութիւն իմաստութեան։ Զայսոսիկ եւ վեցերորդ գլուխն։ Եւթներորդ գլուխն յորում ասեմք թէ վասն էր այսքան են սահմանք իմաստասիրութեան եւ ոչ են յոլովք եւ ոչ նուազք։ Վասն որոյ ասեմք երկուս պատճառս զմինն ի բաժանմանէ եւ զմիւսն ի թուականութենէ։ Եւ ի բաժանմանէն այսպէս։ Են ոմանք որ ենթակայացեալք գոն եւ ոչ անուանեալք որպէս այնոքիկ որք ի խորսն գոն քանզի են ոմանք ի խորսն որք գոյութիւն ունին եւ ոչ հանդիպին անուանադրութեան առ ի մէնջ վասն ոչ տեսանելոյ զնոսա։ Եւ դարձեալ են ոմանք անուանեալք եւ ոչ ենթակայացեալք որպէս արալէզն եւ եղջերուաքաղն որք անուանին բայց ոչ են ենթակայացեալք։ Եւ դարձեալ են ոմանք որ անուանեալք են եւ ենթակայացեալք որպէս մարդ եւ արհեստ քանզի մարդ եւ արհեստ եւ անուանեալք են եւ ենթակայացեալք։ Իսկ իմաստասիրութիւն եւ անուանեալ է եւ ենթակայացեալ եւ որպէս յեթէումն ուսաք ընդ առաջինսն ունի զգոյութիւն վասն զի իմաստասիրութիւն մայր է իմաստից եւ արհեստից եւ ընդհանուր մակացութեանց քանզի ի նմանէն առնուն առաջս եւ սկզբունս ամենայն արհեստք եւ մակացութիւնք որպէս երկրաչափն առնու խոստովանաբար եթէ նշան է որոյ մասն ոչ ինչ է զորոյ զպատճառսն բնական իմաստասէրն գիտէ։ Եւ դարձեալ բժիշկն առնու խոստովանաբար եթէ ի չորից տարերցդ բաղկացեալ գոյ մարմին զորոյ զպատճառսն բնական իմաստասէրն գիտէ։ Եւ դարձեալ քերթողն առնու խոստովանաբար եթէ էն եւ ովն բնութեամբ երկարք են իսկ զպատճառսն երաժշտական իմաստասէրն գիտէ։ Արդ իմաստասիրութիւն որպէս ասացաք եւ անուանի եւ գոյութիւն ունի եւ ընդ առաջինսն ունի զգոյութիւն եւ վասն զի անուանի յանուանութենէ այսինքն ի ստուգաբանութենէ զսահմանն զայն որ ասէ թէ իմաստասիրութիւն է սիրելութիւն իմաստութեան։ Եւ վասն զի ընդ առաջինսն ունի զգոյութիւն ունի եւ զսահմանն զայն որ յառաւելութենէ որ ասէ իմաստասիրութիւն է արհեստ արհեստից եւ մակացութիւն մակացութեանց։ Եւ վասն զի ենթակայացեալ է ունի ենթակայ ունի եւ կատարումն քանզի ամենայն արհեստ եւ ամենայն մակացութիւն ունի ենթակայ ունի եւ կատարումն։ Եւ զիւրաքանչիւր ոք ի դոցանէ կրկնակի քանզի ունի հուպ ենթակայ եւ հեռի եւ հուպ կատարումն եւ հեռի։ Եւ զի հաւաստի եղիցի մեզ ասացեալդ վարժեսցուք զբանդ ի վերայ նաւարարութեան։ Եւ պարտ է գիտել զի նաւարարութիւն ունի ենթակայ ունի եւ կատարումն եւ զիւրաքանչիւր ոք ի դոցանէ կրկնակի քանզի ունի հուպ ենթակայ եւ հեռի եւ հուպ կատարումն եւ հեռի։ Եւ հուպ ենթակայ զընդհանուր փայտ իսկ հեռի ենթակայ զայս անուն փայտ եւ զպատշաճ առ ի լինել ողնափայտ եւ քեղի քանզի նախ եւ առաջին նաւակառոյցն առնու զընդհանուր փայտ եւ ապա ի խնդիր գայ թէ որ փայտ պատշաճ գոյ ողնափայտ լինել եւ ով է որ քեղի գոյ պատշաճ։ Եւ դարձեալ հուպ կատարումն ունի առնել նաւ իսկ հեռի կատարումն ունի առնել այսպիսի ինչ նաւ որգոն այծեմնաձեւ կամ ճրագաձեւ։ Նոյնպէս եւ իմաստասիրութիւն ունի ենթակայ ունի եւ կատարումն եւ զիւրաքանչիւր ոք կրկնակի քանզի ունի եւ հուպ ենթակայ եւ հեռի եւ հուպ կատարումն եւ հեռի։ Արդ հուպ ենթակայ ունի զընդհանուր գոյսս իսկ հեռի ենթակայ ունի որգոն աստուածային եւ մարդկային իրողութիւնս։ Դարձեալ հուպ կատարումն ունի զխոկումն մահու այսինքն զմեռելութիւն ախտից իսկ հեռի կատարումն ունի ի ձեռն մեռելութիւն առնելոյ ախտից նմանիլ աստուծոյ ըստ կարողութեան մարդկան։ Եւ արդ վասն զի իմաստասիրութիւն ունի ենթակայ ունի եւ կատարումն եւ զիւրաքանչիւր ոք կրկնակի որպէս եւ ասացաք վասն այսորիկ եւ այլ եւս չորս սահմանս ունի։ Երկուս յենթակայէ մինն ի հուպ ենթակայէն որ ասէ թէ իմաստասիրութիւն է գիտութիւն էակացն ըստ որում էակք են եւ զմինն ի հեռի ենթակայէն որ ասէ իմաստասիրութիւն է գիտութիւն աստուածայնոց եւ մարդկայնոց իրողութեանց։ Եւ երկուս դարձեալ ի կատարմանէ զմինն ի հուպ կատարմանէն որ ասէ թէ իմաստասիրութիւն է խոկումն մահու իսկ զմիւսն ի հեռի կատարմանէն որ ասէ թէ իմաստասիրութիւն է նմանութիւն աստուծոյ ըստ կարողութեան մարդկան։ Արդ այս է պատճառ որ ի բաժանմանէն է թէ վասն էր վեց են սահմանք իմաստասիրութեան։ Իսկ ի թուականութենէն այսպիսի ինչ է ի թուոցն ոմանք կատարեալք գոն եւ ոմանք անկատարք եւ ոմանք գերակատարք։ Եւ կատարեալ թիւ է որոյ մասունքն շարադրեալք հաւասարք գոն բոլորին որպէս վեցին քանզի վեցին մասունքն շարադրեալք զվեցն ծնանին քանզի ունի կէս զերիսն եւ երկեակ զերկուսն եւ վեցեակ զմին որ լինի վեց։ Քանզի զչորրորդն ոչ առնու զի եթէ զչորրորդն առնու հարկաւորի հատանել զմիակն քանզի չորրորդն վեցին մի եւ կէս է։ Իսկ թուականք ոչ հատանեն զմիակն այլ մինչեւ ցմիակն վարին։ Իսկ գերակատարութիւն է թուոցն որոյ մասունքն շարադրեալք գերազանցեալք զբոլորիւն գտանին որպէս երկոտասանին քանզի երկոտասանին մասունքն շարադրեալք զտասն եւ զվեց թիւն բացակատարեն քանզի ունի կէս զվեցն եւ երրորդ զչորսն եւ չորրորդ զերիսն որ լինի տասն եւ երեք եւ վեցերորդ զերկուսն եւ երկոտասաներորդ զմին որք լինին տասն եւ վեց։ Իսկ անկատարութիւն է որով մասունքն շարադրեալք պակասագոյն քան զբոլորն գտանին որպէս ութն քանզի ութին մասունքն շարադրեալք զեաւթն թիւ բացակատարեն քանզի ունի կէս զչորսն եւ չորրորդ զերկուսն եւ ութերորդ զմինն որ լինի եաւթն։ Արդ այսոքիկ այսպէս ունելով վասն զի առաջին կատարեալ թիւ վեցն է զի ոչ ոք է այլ յառաջ քան զսա կատարեալ թիւ վասն այսորիկ վեց են սահմանք իմաստասիրութեան։ Քանզի պարտ է մաւրն եւ պատճառին ամենայն արհեստից որպէս կատարելագունի կատարելագունիւ զարդարել թուով։ 
Եկեսցուք եւ յութերորդ գլուխն եւ ասասցուք զկարգաւորութիւն սահմանաց իմաստասիրութեան։ Եւ պարտ է գիտել եթէ վեց ելոց սահմանաց իմաստասիրութեան հուսկ վերջին է որ ի ստուգաբանութենէ է որ ասէ թէ իմաստասիրութիւն է սիրելութիւն իմաստութեան։ Իսկ այլոց հնգից վերջին է որ յարտունութենէ է սահման որ ասեն թէ իմաստասիրութիւն է արհեստ արհեստից եւ մակացութիւն մակացութեանց։ Իսկ այլոցն չորից սահմանաց առաջինքն են որք յենթակայէ եւ վերջինք որք ի կատարմանէ եւ երկաքանչիւրոցս այսոցիկ որ ի հուպ ենթակայէն է առաջին է եւ վերջին որ ի հեռի ենթակայէ։ Նոյնպէս եւ որք ի կատարմանէ են առաջին է որ ի հուպ կատարմանէն է եւ վերջին որ ի հեռի կատարմանէ որոց կարգաւորութիւն է այսպէս եւ ըստ այսմ աւրինակ։ Առաջին սահման իմաստասիրութեան է որ ի հուպ ենթակայէն է այն որ ասեն թէ իմաստասիրութիւն է գիտութիւն էակացն ըստ որում էակք են։ Երկրորդ սահման որ ի հեռի ենթակայէն է որ ասեն թէ իմաստասիրութիւն է գիտութիւն աստուածայնոց եւ մարդկայնոց իրողութեանց։ Երրորդ սահման իմաստասիրութեան է որ ի հուպ կատարմանէն է որ ասեն թէ իմաստասիրութիւն է խոկումն մահու։ Չորրորդ սահման ի հեռի կատարմանէն որ ասեն իմաստասիրութիւն է նմանութիւն աստուծոյ ըստ կարողութեան մարդկան։ Հինգերորդ սահման որ յարտունութենէ որ ասեն թէ իմաստասիրութիւն է արհեստ արհեստից եւ մակացութիւն մակացութեանց։ Վեցերորդ սահմանին իմաստասիրութեան ի ստուգաբանութենէ է որ ասեն իմաստասիրութիւն է սիրելութիւն իմաստութեան։ Զայս ասելով եկեսցուք եւ ասասցուք զպատճառս կարգաւորութեան սահմանացս իմաստասիրութեան։ Եւ պարտ է գիտել եթէ սահմանն իմաստասիրութեան որ ի ստուգաբանութենէ է որ ասեն թէ իմաստասիրութիւն է սիրելութիւն իմաստութեան վերջին կարգաւորութեան հանդիպելով եւ յիրաւի։ Վասն զի ամենայն իրի նախ պարտ է գոյանալ եւ ապա անուան հանդիպիլ որգոն նախ ծնանիլ եւ ապա ի վերջոյ գնի անուն։ Նոյնպէս պարտ է նախ եւ առաջին գոյանալ իմաստասիրութեան եւ ապա անուան հանդիպիլ եւ կոչիլ իմաստասիրութիւն։ Արդ վասն զի անուն զվերջին դասումն բնաւորեցաւ ունել վասն այսորիկ եւ որ ի ստուգաբանութենէ սահմանն է զվերջին դասն ընկալաւ որպէս զանուն իմաստասիրութեան։ Իսկ որ յարտունութենէ է սահմանն որ ասէ թէ իմաստասիրութիւն է արհեստ արհեստից եւ մակացութիւն մակացութեանց որ ի վերջոյ այլոցն դասեցաւ վասն այսր պատճառանաց։ Ամենայն իր որ առհասարակ է նախադասի յառաջ քան զյատուկն որ յատկապէս ումեք գոյանայ։ Որգոն կենդանին առհասարակ իր գոլով նախադասի բանականին եւ մահկանացուին վասն զի ի յոլովս է կենդանին քան զբանականն եւ զմահկանացուն։ Եւ դարձեալ բանականն եւ մահկանացուն նախադասին մտաց եւ մակացութեան ընդունակին վասն զի բանականն եւ մահկանացուն ի յոլովագոյնս են քան զմտաց եւ զմակացութեան ընդունակն վասն զի մտաց եւ մակացութեան ընդունակն մարդոյն միայն է յատուկ։ Արդ վասն զի որ առհասարակագոյնք են նախադասին այնոցիկ որք յատկապէս գոյանան ումեք վասն այսորիկ եւ այնոքիկ սահմանք որք յենթակայէ են եւ ի կատարմանէ նախադասին յարտունութենէ սահմանին վասն զի ենթակայ եւ կատարումն եւ այլոց արհեստից եւ մակացութեանց գոյանան։ Իսկ արտունութիւն ոչ ումեք պատշաճի բայց միայն իմաստասիրութեան քանզի իմաստասիրութիւն միայն է գերազանցեալ։ Եւ վասն այսորիկ որ յարտունութենէ սահմանն է ի վերջոյ դասեալ է զի յատկապէս իմաստասիրութեան միայն պատշաճի։ Իսկ որ յենթակայէ սահմանք են առաջինք են քան զայնս որ ի կատարմանէ վասն զի նախ ենթակայ գոյանայ եւ ապա կատարումն զի եթէ ոչ ենթակայի հիւսնութեան նախ փայտն ոչ կարէ առնել աթոռ որ է կատարումն։ Դարձեալ որ ի հուպ ենթակայէն է սահմանն նախադասի այնմ որ ի հեռի ենթակայէն է վասն զի ընդհանուրն մասնականին գոյ նախադասեալ։ Զի եթէ ոչ գոյ ընդհանուր փայտն եւ ոչ մասնականն կարէ գոլ այսինքն ընկուզի կամ տոսախ։ Ըստ նմին աւրինակի նախադասի սահմանն որ ի հուպ ենթակայէն է որ ասէ իմաստասիրութիւն է գիտութիւն էակացն ըստ որում էակք են։ Եւ երկրորդ սահմանն զկնի դասի որ ի հեռի ենթակայէն է որ ասէ իմաստասիրութիւն է գիտութիւն աստուածայնոց եւ մարդկայնոց իրողութեանց վասն զի ընդհանուր էակքն նախադասին մասնականում գոյացութեանց։ Նմանապէս եւ յետ այսոցիկ նախադասի սահմանն որ ի հուպ կատարմանէն է որ ասէ իմաստասիրութիւն է խոկումն մահու եւ յետ սորա ի հեռի կատարմանէն որ ասէ թէ իմաստասիրութիւն է նմանութիւն աստուծոյ ըստ կարողութեան մարդկան։ Վասն զի խոկումն մահու յառաջագոյն է քան զնմանիլն աստուծոյ զի եթէ ոչ նախ խոկայ զմահ եւ մեռելութիւն բացակատարէ ախտից ոչ կարէ նմանիլ աստուծոյ։ Զայսոսիկ եւ ութերորդ գլուխն։ Եկեսցուք յիններորդ գլուխն եւ ասասցուք որք են գտաւղք սահմանացս այսոցիկ։ Եւ պարտ է գիտել թէ երկուց սահմանացդ որ յենթակայէ են եւ միոյ որ ի ստուգաբանութենէ զՊիթագորաս ասեմք գտաւղ թէպէտ եւ ոչ կարեմք ցուցանել ի Պիթագորայ շարագրութեանցն։ Քանզի ոչ կամեցաւ թողուլ զշարագրածութիւնս Պիթագորաս ասելով թէ ոչ կամիմ զիմ վարդապետութիւնս թողուլ յանշունչս այլ ի շնչաւորս անշունչ կոչելով զգիրս իսկ շնչաւոր զաշակերտսն որք եթէ ոք հարցանիցէ կամ տարակուսեսցի կարողք գոն պատասխանատրել եւ լուծանել զտարակուսանս իսկ գիրք միշտ զմի եւ զնոյն ասելով ոչ կարեն լուծանել զարտաքոյ իւրեանց տարակուսանս։ Արդ որպէս ասացաք ի Պիթագորայ շարագրութեանց ոչ կարեմք ցուցանել բայց ի պիթագորականացն ցուցանեմք։ Քանզի Նիկոմաքոս պիթագորական որ զթուականութեան տեսակսն եգիտ ասէր թէ Պիթագորաս այսպէս սահմանեաց զիմաստասիրութիւն թէ իմաստասիրութիւն է գիտութիւն էակացն ըստ որում էակք են։ Եւ դարձեալ թէ իմաստասիրութիւն է գիտութիւն աստուածայնոց եւ մարդկայնոց իրողութեանց։ Եւ դարձեալ իմաստասիրութիւն է սիրելութիւն իմաստութեան։ Իսկ երկու սահմանքն վերաբերին ի Պղատոն որք ի կատարմանէն են այն որ ասեն թէ իմաստասիրութիւն է խոկումն մահու եւ այն որ ասեն թէ իմաստասիրութիւն է նմանութիւն աստուծոյ ըստ կարողութեան մարդկան։ Քանզի ի Փեդոնի տրամաբանութեանն երեւի Պղատոնի ասել զիմաստասիրութիւն խոկումն մահու որովք ասէ տագնապին որք միանգամ հանդիպին ուղղորդաբար մերձեցեալ յիմաստասիրութիւն մոռանալ զնոսին իսկ զինքեանս եւ զայլսն ոչ այլ ինչ խոկալով քան եթէ զմեռանելն եւ զմահանալն։ Իսկ ի Թէեւտի տրամաբանութեանն երեւի ասել զիմաստասիրութենէ առ ոմն Թէոդորոս երկրաչափ եթէ նմանութիւն աստուծոյ ըստ կարողութեան մարդկան յորոյ ձեռն եւ ասէ որովհետեւ ով Թէոդորէ ոչ գոյ կարողութիւն կորուսանել զչարն քանզի հարկ է ամենայն իրաւք ընդդէմ հակառակ ինչ գոլ եւ ոչ ի վերնագոյնսն զետեղիլ բայց զայս մահկանացու բնութեամբ եւ զայս տեղեաւք պարագայիլ հարկ է վասն որոյ պարտ է փախչել աստուստ անդր զվաղագոյնսն։ Եւ զինչ արդեաւք իցէ փախուստն նմանութիւն աստուծոյ ըստ կարողութեան մարդկան։ Նմանութիւն աստուծոյ է բարեպաշտն եւ արդարն գոլ հանդերձ խոհեմութեամբ։ Իսկ որ յարտունութենէ սահմանն է վերաբերի յԱրիստոտէլ քանզի այնպէս երեւի զիմաստասիրութիւն սահմանեալ Յետ ասացելոց բնականաց եթէ իմաստասիրութիւն է արհեստ արհեստից եւ մակացութիւն մակացութեանց։ Զայսոսիկ եւ իններորդ գլուխն։ 
Ուսեալք եթէ քանիք եւ որպիսիք են սահմանք իմաստասիրութեան եւ զպատճառս քանիաւնութեան նոցա եւ զկարգաւորութիւն եւ զգտաւղս նոցին եկեսցուք եւ հաւաստեսցուք զմի մի ի նոցանէ ի մէջ ածելով։ Որոց առաջին սահմանն էր նոցանէ որ ասէր թէ իմաստասիրութիւն է գիտութիւն էակացն ըստ որում էակք են։ Եւ պարտ է գիտել թէ փոխանակ սեռի առեալ է գիտութիւն որպէս առհասարակ ինչ իսկ էակացն փոխանակ բաղկացուցիչ զանազանութեանց որք որոշեն զիմաստասիրութիւն յայլոց արհեստից քանզի իմաստասիրութիւն ամենայն գոյիցն է գիտութիւն իսկ այլ արհեստք եւ մակացութիւնք ոչ ամենայն գոյիցն այլ մասնականաց ոմանց։ Եւ տարակուսեն ոմանք թէ վասն էր ասաց արդեաւք հանդերձ յաւդիւն թէ գիտութիւն էակացն եւ ոչ ասաց առանց յաւդի թէ գիտութիւն էակաց։ Եւ են ոմանք որ ասեն թէ զի ցուցցէ ի ձեռն յաւդին զհաղորդութիւն էիցն որ առ միմեանս ի վերուստ արարչականաւն եւ ներքուստ նիւթականաւն։ Վասն որոյ ասեմք եթէ ոչ բարիոք ասէք քանզի ոչ թէ զհաղորդութիւն էակացն նշանակէ յաւդդ այլ զնախագիտութիւն քանզի յաւդդ զվերերեւութիւն եւ զվերստին յիշումն նշանակէ զոր յառաջագոյն ոք գիտէր։ Քանզի յորժամ ասեմք առանց յաւդի թէ այր եկն որպէս յաղագս անծանաւթ իրի ասեմք իսկ յորժամ ասեմք թէ այրն եկն զյառաջածանաւթ իրս նշանակէ։ Բայց եւ աստանաւր յաւդդ ոչ ինչ յայսպիսեաց նշանակէ բայց եդաւ վասն յայտնելոյ զընդհանրութիւնս էակացն քանզի ունիմք ուսանել եւ գիտել յառաջիկայսդ եթէ առանց յաւդի առաջարկութիւնք համազաւրք են մասնականացն իսկ հանդերձ յաւդիւն համազաւրք գոն հանրականաց առաջարկութեանց։ Արդ զի յայտ արասցէ թէ ամենայն գոյիցն է գիտութիւն իմաստասիրութիւն վասն այսորիկ հանդերձ յաւդիւն ասաց թէ գիտութիւն էակացն։ Իսկ ըստ որում էակք են յաւելու զի յայտ արասցէ զզիարդ գիտելն իմաստասիրութեան զգոյսս այսինքն թէ ոչ գիտէ զնոսա ըստ քանակութեան այլ ըստ բնութեան։ Նա քանզի եւ ոչ կարողութիւն զքանիաւնութիւն անհատիցն գիտել այլ զբնութիւն վասն այսորիկ զայս յայտ առնելով եթէ ըստ բնութեան գիտել եւ ոչ ըստ քանակութեան ասաց ըստ որում էակքն են։ Արդ յաղագս հաւաստութեան առաջին սահմանին այսչափ։ Բայց եկեսցուք եւ յերկրորդ սահմանն եւ հաւաստեսցուք որ ասէ թէ իմաստասիրութիւն է գիտութիւն աստուածայնոց եւ մարդկայնոց իրողութեանց։ Եւ պարտ է գիտել թէ աստանաւր զգիտութիւն որպէս հասարակ ինչ փոխանակ սեռի առնու իսկ աստուածայնոց եւ մարդկայնոց իրողութեանց փոխանակ բաղկացուցիչ զանազանութեանց որք բաղկացուցանեն զիմաստասիրութիւն քանզի միայն իմաստասիրութիւն է որ յաղագս աստուածայնոց եւ մարդկայնոց իրողութեանց եղանի։ Եւ ոչ զաստուածայինսն արհամարհէ լինելովն սակս մարդկայնոցն եւ ոչ զմարդկայինսն առնէ անփոյթ լինելովն սակս աստուածայնոցն այլ աստուածայնոցն հետեւի եւ աշակերտի իսկ զմարդկայինսն յարդարէ եւ ի կատարումն ածէ։ Աստուստ տարակուսեն ոմանք ասելով թէ զիարդ ասէք վասն իմաստասիրութեան թէ գիտութիւն աստուածայնոց եւ մարդկայնոց իրողութեանց վասն զի եւ այլ գոյից է գիտութիւն երկնի եւ երկրի եւ ամենայն գոյից եւ այնոցիկ որ ոչ աստուածայինք եւ ոչ մարդկայինք են։ Նաեւ յաղագս բնութեան հոգւոյ ասի իմաստասիրութիւն որ ոչ աստուածային է եւ ոչ մարդկային։ Զայս տարակուսանս լուծանելով ասեմք թէ վասն զի յէակացն են ոմանք որ իմանալիք են եւ են որ զգալիք։ Արդ իմանալեացն ծայր աստուածայինքն են եւ զգալեացն մարդկայինք։ Արդ զծայրս գոյիցն ասելով հանդերձ նոքումբք յարառոցեաց զիմանալիսն եւ զզգալիսն։ 
Երրորդ սահման է ի հուպ կատարմանէ որ ասէ իմաստասիրութիւն է խոկումն մահու քանզի այսպէս սահմանէ զնա Պղատոն ի Փեդոնի տրամաբանութեանն յորոյ ձեռն ասէ թէ արդարեւ տագնապին այնոքիկ որք միանգամ հանդիպին ուղղորդաբար մերձեցեալք յիմաստասիրութիւն մոռանալով զնոսին իսկ զինքեանս եւ զայլսն ոչ այլ ինչ խոկալով քան եթէ զմեռանելն եւ զէմեռանելն։ Եւ բարիոք առկայանան երկոքին մեռանելն եւ էմեռանելն քանզի ի ձեռն մեռանելոյն զգործական իմաստասիրութիւնն մեկնեաց։ Քանզի իմաստասէրն ի մեռանելն իւրում ունի զգործականն քանզի յայնժամ մեռելութիւն բացագործէ ախտից։ Իսկ ասելովն էմեռանել զտեսականն յայտնեաց քանզի էմեռանելն զանցեալ ժամանակն նշանակեաց եւ իմաստասիրի յետ մեռանելոյն է տեսականն։ Քանզի յետ մեռուցանելոյ զախտս եւ մաքրելոյ եւ սրբելոյ զհոգին վերաձգտի առ տեսութիւն եւ սկիզբն առնէ աստուածաբանելոյ։ Քանզի եթէ ոչ մեռելութիւն բացագործէ ախտից եւ սրբիցէ զհոգին ոչ կարէ աստուածաբանել վասն զի ըստ Պղատոնի անսուրբն ի սուրբ հպիլ ոչ բարւոք եւ իրաւ։ Եւ այսոքիկ այսպէս։ Բայց տարակուսեն ոմանք ասելով թէ զիարդ Պղատոն զիմաստասիրութիւն խոկումն մահու ասէ գոլ ասելով թէ Ով Պղատոն զիարդ իմաստասէրն հմտասէր զինքն արտահանէ այսինքն ի բաց բառնայ եւ հարստահարութիւն խոկայ ընդդէմ արարչին կամելով զկապն լուծանել զոր նա կապեաց այսինքն զմիաւորութիւն հոգւոյ եւ մարմնոյ։ Եւ որպէս զի ոչ է պարտ ումեք զինքն արտահանել այսինքն ի բաց բառնալ ցուցանի ի բազում ձեռնարկութենէ նախ ի նմին իսկ ի Պղատոնէ քանզի եւ ասէր իսկ Պղատոն ի նոյնում տրամաբանութեանն թէ որպէս ահա յումեմն պահարանում եմք եւ ոչ է պարտ յայսմանէ զինքն արտահանել եւ տարափախչիլ։ Իսկ յերկրորդ ձեռնարկութենէ ցուցանի թէ արդարեւ իմաստասէրն նման է աստուծոյ որպէս յառաջագոյն ցուցաք ցուցեալք զնա այնոքիւք կերպարանեալ որովք եւ զաստուածայինն։ Իսկ նմանն աստուծոյ ոչ արտահանէ զինքն այսինքն ի բաց բառնայ յայտ է թէ ոչ իմաստասէր է որ զինքն ի բաց բառնայ թէպէտ եւ խոկայ զմահ։ Եւ զի նմանն աստուծոյ ոչ ի բաց բառնայ զինքն եւ յայտ է թէ ամենայն որ ի բաց բառնայ զինքն ոչ միայն ոչ նմանի աստուծոյ այլ եւ հակառակ նմին է կամելով ի բաց բառնալ զինքն եւ լուծանել զկապն զոր նայն կապեաց եւ անջատէ զհոգին ի մարմնոյն։ Իսկ յերրորդ ձեռնարկութենէ յայսմանէ թէ աստուածային բնութիւնն ոչ երբէք որոշէ զինքն յերկրորդէն այսինքն ի մարդոյ բայց եթէ յանպատկանաւորութենէ մարդոյն քանզի յայնժամ թուի որոշել զինքն ի նմանէ։ Եւ արդ որպիսի ինչ է զոր ասեմքս որպէս արեգակնային լոյս առ հասարակ զամենեսեան լուսաւորէ բայց թէ յանպատկանաւորութենէ տեսարանացն թուի զոմանս առաւել լուսաւորել եւ զոմանս նուազ։ Քանզի են ոմանք որ առողջ ունին զտեսարանն եւ են որ տկար եւ յայսմանէ թուի զոմանս առաւել լուսաւորել եւ զոմանս նուազ։ Նոյնպէս եւ աստուածայինն ոչ երբեք որոշէ զինքն ի մարդոյ այլ ամենեցուն հաւասարապէս խնամէ այլ վասն տկարութեան ընդունողին եւ վասն ոչ սուրբն գոլոյ յախտից թուի զինքն որոշել ի նմանէ։ Արդ այսպէս եւ իմաստասէրս ոչ այնպէս խոկայ զմահ որպէս թէ անջատել զհոգին յերկրորդէն այսինքն ի մարմնոյն քանզի մարմին որպէս ապականելի երկրորդ կոչի հոգւոյն։ Իսկ ի չորրորդ ձեռնարկութենէ յայսմանէ թէ արդարեւ առաքինութիւն բարերջանկութիւն է եւ մայր իմաստասիրութեան առաքինութիւն է վասն զի ի ձեռն առաքինութեան ստանամք զիմաստասիրութիւն։ Իսկ բարերջանիկն է այն որ ըստ առաքինութեան կեայ ոչ տրտմի ոչ ի վերայ մարմնականաց փորձութեանց եւ ոչ ի վերայ արտաքնոցն այսինքն ընչից իսկ որ ոչն տրտմի ի վերայ մարմնականացն փորձութեանց եւ ոչ ի վերայ արտաքնոցն այնպիսին եւ ոչ արտահանէ զինքն։ Նոյնպէս եւ իմաստասէրն ըստ առաքինութեան կենցաղավարելով ոչ տրտմի ոչ վասն մարմնականաց փորձութեանց եւ ոչ վասն արտաքնոցն։ Իսկ որ տրտմին եւ տխրին ի վերայ մարմնականացն փորձութեանց եւ ի վերայ արտաքնոցն լսեն զասացեալսն առ ի Հիպոկրատայ վասն աւտար փորձութեանց իւրական ստանան զտրտմութիւնն։ Զայսոսիկ յայտ առնէ եւ Պղոտին թէ որ ըստ առաքինութեան կենցաղավարի ոչ տրտմի ոչ վասն մարմնականաց փորձութեանց եւ ոչ վասն արտաքնոցն։ Քանզի եւ նա հարցեալ յումեմնէ եթէ աղէ ասա ինձ ով Պղոտին թէ այնպիսին որ յիւրում կենդանութեան ի պոիմիականսն անկաւ փորձութիւնս եւ զԵլիոն ետես չարեաւք ըմբռնեալ եւ յետ վախճանելոյ գտաւ անթաղ ընկեցեալ բարերջանիկ գոյ թէ ոչ։ Պատասխանեաց ասելով ի բաց տար ի քումմէ կարճամտութենէդ քանզի ոչ ինչ եղծանէ զհոգեկան առաքինութիւնս։ Արդ այսոցիկ այսպէս գոլով զինչ ունիմք ասել վասն Պղատոնի որ երբեմն ասէր պարտ է խոկալ զմահ եւ երբեմն թէ ոչ է պարտ զինքն արտահանել ընդդիմանայր արդեաւք ինքեան թէ ոչ։ Եւ ասեմք թէ ոչ։ Այլ զի զայս ցուցցուք եթէ ոչ ընդդիմանայր ինքեան ասասցուք դուզնաքեայ ինչ։ Պարտ է գիտել եթէ կենդանութիւն է ունակութիւն եւ պատճառք գոլոյ իսկ մահ պակասութիւն եւ պատճառք ոչ գոլոյ եւ իւրաքանչիւր ոք ի սոցանէ երկակի ասի գոլ քանզի եւ է իսկ երկակի կենդանութիւն է որ բնական եւ է որ յաւժարական։ Արդ բնական ասի շարամերձութիւն հոգւոյ եւ մարմնոյ ըստ որում զգայութիւն ասի տալ հոգի մարմնոյ եւ շարժումն ըստ որում ամենեքեան ասիմք կեալ ըստ որում մարմինն կապիլ եւ կրիլ ասի զհոգին ուստի եւ կապարան զմարմինն բացակոչէ Հոմերոս վասն որոյ մարմին կոչի այսինքն ընդարմ վասն զի ընդարմացուցանէ զհոգին եւ ընդարմանայ ի գերեզմանի։ Իսկ յաւժարական կենդանութիւն է յորժամ յոռեգոյնն յաղթէ լաւագունին այսինքն յորժամ հոգին յաղթի ի մարմնականաց հեշտախտութեանց ընդ որս եւ անառակ կեանք կոչեցան այսինքն ոչ ողջախոհ։ Իսկ բնական մահ է անջատումն հոգւոյ ի մարմնոյ ըստ որում ամենեքեան վախճանիմք։ Իսկ յաւժարական մահ է ըստ առաքինութեան կենցաղավարութիւն այսինքն ապրիլ կենդանւոյն յորժամ խոկումն լինի մահու վասն մեռելութիւն գործելոյ ախտից։ Արդ այսոցիկ այսպէս գոլով չորքս այսոքիկ յայսցանէ գոլն ոչ գոլն բարի գոլն չարն գոլ։ Արդ գոլն է բնաւորական կենդանութիւն իսկ ոչ գոլն բնաւորական մահ եւ բարի գոլն յաւժարական մահ իսկ չար գոլն ախորժական կենցաղավարութիւն։ Արդ յորժամ ասէ Պղատոն թէ պարտ է խոկալ զմահ զախորժական մահուանէն ասէ այսինքն թէ պարտ է ըստ առաքինութեան կեալ եւ մեռելութիւն գործել ախտիցն։ Իսկ յորժամ ասէ թէ ոչ է պարտ արտահանել զինքն զբնաւորական մահն նշանակէ ըստ որում ամենեքեան մեռանիմք։ Եւ այսոքիկ այսպէս։ Եւ պարտ է գիտել թէ ոմն Կլէոմբռոտոս Ամբռակիացի կարծելով թէ Պղատոն զբնաւորական մահուանէն հրամայէ խոկալ իմաստասիրին ընկեցեալ զինքն ի պարսպէն վախճանեցաւ վասն որոյ ասէ Կալիմաքոս Ուրախացիր ով արեգակն Կլէոմբռոտոս Ամբռակիացի վազեալ ի բարձրաբերձ պարսպաց ի դժոխս արժանի ինչ ոչ ուսեալ մահու այլ չար զՊղատոնի զյաղագս հոգւոյ գիրն ընթերցեալ։ Առ այսոսիկ ասաց Ոլոմպիադորոս փիլիսոփոս թէ ոչ պղատոնական գիրն զիմս նահանջէր զյարձակումն այն ինչ ահա տաժանաբար լուծանէի զյոգնաթախանձ կապ կենցաղոյս։ Արդ զի մի եղիցին բազում Կլէոմբռոտոսք առադրեսցուք ի սահմանն զնոյնն նշանակութիւն պահելով ասասցուք այսպէս։ Իմաստասիրութիւն է խոկումն մահու յապրիլ կենդանոյն որով հնարիցի զխոկումն մահու։ Բայց մահ պարտ է աստանաւր իմանալ ոչ զբնաւորական մահն այլ զախորժականն որով մեռելութիւն գործէ ախտից։
Եւ արդ վասն զի Պղատոն զիմաստասիրութիւն խոկումն մահու սահմանեաց կարծեցեալ ստոյիկեանքն թէ վասն բնաւորական մահուն ասէ գան եւ յարադրեն յեղանակս ոմանս ըստ որոց յիրաւի ոք զինքն ի բաց բառնայ։ Եւ ասեն եթէ վասն զի առաջիկայ կենցաղս այս մեծի երախանի նմանեալ գոյ յայտ է թէ ըստ որչափից յեղանակաց երախան լուծանի ըստ այնքանեաց յիրաւի ոք զինքն արտահանէ։ Նա քանզի եւ ասեն իսկ եթէ ըստ վեց յեղանակաց լուծանի երախանն կամ վասն կարաւտութեան կերակրոց զի կարաւտութիւն ելոյ կերակրոց յիրաւի յառնեն կոչեցեալքն եւ լուծանի երախանն։ Այսպէս եւ վասն կարաւտութեան ընչից յիրաւի ոք զինքն արտահանէ այսինքն ի բաց բառնայ ոչ կամելով ծախիլ ի սովոյ որպէս եւ Թէոգնիս յայտ առնէ առ ոմն Կիւռնոս ասելով թէ պարտ է յաղքատութենէ փախչել եւ ի մեծակիտեղն անկանել ի ծով եւ ի վիմաց ով Կիւռնէ հոսիլ յարեգակնակոխ։ Եւ արդ պարտ է գիտել եթե ոչ զայն ասէ թէ պարտ է տնանկին զինքն ի բաց բառնալ այլ զայն ասէ թէ պարտ է տնանկին ամենայն ուրեք սերմանել եւ ի վիհս անկոխս եթէ հնար ինչ իցէ եւ ի ծովու որպէս զի ազատեսցի ի սովոյ։ Ըստ երկրորդ յեղանակի դարձեալ լուծանի երախանն վասն լինելոյ չարահաւ զկերակուրսն եւ գեղս մակարդիցեալս քանզի այսպիսեաց ելոց կերակրոց յիրաւի յառնեն կոչեցեալքն եւ լուծանի երախանն։ Արդ այսպէս եւ մարմնոյ ուրուք չարահաւելոյ եւ անպատկանաւորելոյ առ ի յընդունելոյ զանձնաւորական ազդումն յիրաւի արտահանէ ի բաց քեցելով զինքն ի ցաւոյն որպէս եւ ոմն շնական փիլիսոփոս կիսագաւս գոլով մատեաւ առ Յուլիանոս թագաւոր ասելով կէս մարմնոյ իմոյ մեռաւ եւ կէս տեսանէ զտիւ գթայ ով թագաւոր ի կիսակտոր շնականս այսինքն թէ հրամայեայ կամ բժշկել կամ սպանանել առ որս ասաց թէ զերկոսեան զրկես եւ զՊղուտոն եւ զՓայիթոն յումեմնէ պակասել եւ զոմն տակաւին եւս տեսանելով։ Ըստ երրորդ յեղանակի դարձեալ լուծանի երախանն յորժամ է վասն առանձնական տագնապի կոչնատեառն քանզի կոչնատեառն կամ յանկարծակի հիւանդանալ եւ կամ լսել զկորուստ սիրելւոյ յառնեն կոչեցեալքն եւ լուծանի երախանն։ Եւ արդ այսպէս եթէ առանձնական ումեք տագնապ հասանիցէ լիրաւի ի բաց բառնայ զինքն որպէս արար պիթագորուհին Տիմիքտայ որ կոչեցաւ Թէանովն։ Քանզի նա անկեալ ի բուռն սիկիլացւոց բռնաւորին եւ հարցեալ թէ ընդէր ոչ ուտեն պիթագորականքն զմեծ ոլոռունս ասէր կերայց քան թէ ասացից։ Եւ յասել բռնաւորին թէ կեր ասէր ասացից քան թէ կերայց։ Եւ այնպէս ծամելով զլեզուն վախճանեցաւ։ Ըստ չորրորդ յեղանակի դարձեալ լուծանի երախանն վասն արբեցութեան քանզի յարբեցութիւն անկելոց կոչեցելոցն յիրաւի լուծանի երախանն։ Այսպէս յիրաւի ոք զինքն ի բաց բառնայ յորժամ ի վերջինն հասանիցէ ծերութիւն եւ զառանցիցէ եւ սկիզբն առնէ աղճատելոյ եւ բարբանջելոյ։ Իսկ ըստ հինգերորդ յեղանակի դարձեալ լուծանի երախանն յորժամ սկիզբն առնեն կոչեցեալքն կռուելոյ եւ անիրաւս առ միմեանս առնել։ Նոյնպէս յիրաւի ոք ի բաց բառնայ զինքն յորժամ ըմբռնեալ ի թշնամեաց հրամայի առնել անիրաւ ինչ կամ ընդ մաւր անկանել կամ անպատեհս ինչ ուտել։ Իսկ ըստ վեցերորդ յեղանակի ասի լուծանիլ երախանն վասն հասարակական տագնապի քանզի հասարակական տագնապի հասելոյ կամ հրայրեցութեան կամ շարժման կամ արշաւանաց բարբարոսաց յառնեն կոչեցեալքն եւ լուծանի երախանն։ Այսպէս յիրաւի ոք զինքն ի բաց բառնայ ի հասարակական տագնապէ հասելոյ եւ թշնամեացն այն ինչ զքաղաքն առնուլ հուպ եղելոյ եւ նորա յերկիւղէ անտի յաղթահարելոյ։ Արդ զայսոսիկ ստոյիկեանքն։ Իսկ այլքն երկուս միայն յեղանակս յարադրեն ըստ որոց յիրաւի ոք զինքն ի բաց բառնայ քանզի ասեն թէ առ ի կեալ կենցաղս է կամ լաւ կամ յոռի կամ միջակ։ Արդ յորժամ ոք ի լաւումն կամ ի միջակումն գոլով տեսանէ զինքն ի յոռին արտամիտեալ յիրաւի ի բաց բառնայ զինքն։ Եւ դարձեալ յորժամ ոք ի յոռեգունումն գոլով եւ տեսանէ զինքն ոչ երբէք ի լաւագոյնսն վերաթեւեալ յիրաւի ի բաց բառնայ զինքն։ Եւ արդ այսոքիկ այսպէս։ Վասն որոյ ասեմք եթէ ոչ ըստ իրաւանց եւ ոչ ըստ անիրաւութեան պարտ է զինքն ի բաց բառնալ ումեք քանզի որք զայսպէսն կամին կամ խորհին ընդդիմանան արարչին հարստահարութեամբ կամելով լուծանել զկապն զոր նայն կապեաց։ Եւ պարտ է հաւանել Պղատոնի որ ասէ թէ ահա որպէս յումեմն պահարանում եմք եւ ոչ է պարտ յայսմանէ զինքն արտահանել եւ տարափախչել այլ կալ մնալ կապողին մինչեւ նա լուծցէ։ Իսկ փորձութիւնք թէ ուրեք պատահիցեն ոչ վասն այնորիկ որպէս թէ ումեք պարտ է զինքն ի բաց բառնալ այլ վասն փորձելոյ զհոգին։ Քանզի որպէս լաւ նաւապետ ոչ ի հանդարտութեան ծովուն այլ ի յուզման ալեացն փորձի նոյնպէս եւ վեհագոյն հոգի ի փորձութեան նահատակի։ Ուստի եւ ճեմականքն կամելով զժուժկալութիւն հոգւոյ ցուցանել աղաւթէին ասելով Զեւս տեղեայ ի մեզ փորձութիւն։ 
Համբառնայ այսուհետեւ աստուստ Պղատոն ի հեռի կատարումն եւ ոչ պարզաբար ի հեռի այլ եւս ի հեռագոյնն որ ոչ ինչ եւս է քան զնա անդր քանզի սահմանէ զիմաստասիրութիւն նմանութիւն աստուծոյ ըստ կարողութեան մարդկան։ Քանզի զինչ այնպէս երանելի եւ վայելուչ կատարումն որպէս զնմանիլ աստուծոյ ըստ կարողութեան մարդկան։ Վասն որոյ ասեն ոմանք եթէ ոչ կարէ իմաստասէրն որպէս մարդ գոլով նմանիլ աստուծոյ զոր նիւթեն այսպէս։ Էութիւն աստուծոյ եւ մարդոյ զանազան է որպէս եւ քերթողն յայտ առնէ ասելով վասն զի ոչ ինչ ցեղ նման է աստուածոց անմահից եւ մահկանացուաց գետնակոխաց մարդկան իսկ որոց էութիւնքն զանազանք են այսոցիկ եւ կատարելութիւնք զանազանք գոն որգոն այլ է էութիւն մարդոյ եւ այլ ձիոյ եւ այլ կատարելութիւն մարդոյ եւ այլ ձիոյ։ Արդ եթէ զանազան է էութիւն աստուծոյ մարդոյ եւ որոց էութիւնքն զանազանք են զանազանք են եւ կատարելութիւնքն։ Եւ յայտ է թէ այլ կատարելութիւն է աստուծոյ եւ այլ մարդոյ վասն որոյ ոչ կարէ իմաստասէրն նմանիլ աստուծոյ։ Արդ զի զտարակուսանս զայս լուծանել փութամք ասասցուք թէ ըստ որում նշանակութեան ասեմք աստանաւր նման։ Այլ նախ ասասցուք թէ ըստ քանի յեղանակաց ասի նմանն։ Եւ պարտ է գիտել թէ ըստ չորից յեղանակաց ասի նման քանզի նման ասի այն յորժամ նոյն որակութիւն ի բոլորումն տեսակում տեսանի որգոն յորժամ զբոլոր եթովպացիսն նման միմեանց ասեմք գոլ ըստ սեւոյն եւ զամենայն կարապ նման միմեանց ըստ սպիտակին։ Դարձեալ ասի նման յորժամ նոյն որակութիւն ի զանազան տեսակս տեսանի ըստ առաւելութեան եւ ըստ նուազութեան որպէս զսպիտակ պղպեղ եւ զսեաւ նմանս միմեանց ասեմք գոլ ըստ ջերմայնոյն քանզի երկոքին ջերմայինք գոն այլ ըստ առաւելութեան եւ ըստ նուազութեան սեաւն առաւել ջերմային է իսկ սպիտակն նուազ։ Դարձեալ ասի նման եւ այն յորժամ զանազան որակութիւնք ի զանազան տեսակս տեսանին որպէս զհաւփալն եւ զաղաւնին նման միմեանց ասեմք գոլ զնոյն որակութիւնս ունելով քանզի որպէս հաւփալն զանազան որակութիւնս ունի զսպիտակն եւ զխարտեաշն եւ զսեաւն նոյնպէս եւ աղաւնոյն ասեմք զնոյն որակութիւնս ունել։ Դարձեալ ասի նման միմեանց որպէս պատկերն եւ յարացոյցն քանզի ասեմք զպատկերն Սոկրատայ նման գոլ Սոկրատում։ Եւ պարտ է գիտել թէ յարացոյց ասի նախատիպն ըստ որում պատկերն եղեւ որպէս յորժամ զՍոկրատէս յարացոյց ունելով զպատկերն Սոկրատայ ասեմք նման գոլ Սոկրատում։ Արդ ըստ այսմ նշանակութեան ասեմք զիմաստասէրն նման գոլ աստուծոյ որպէս զպատկերն Սոկրատայ Սոկրատում թէպէտ եւ այլ է պատկերն Սոկրատայ եւ այլ Սոկրատէս քանզի ոմն շնչաւոր եւ ոմն անշունչ։ Ըստ նմին աւրինակի եւ նշանակութեան ասեմք զիմաստասէրն նման գոլ աստուծոյ թէպէտ եւ այլ է էութիւն աստուծոյ եւ այլ մարդոյ։ Եւ զի իմաստասէրն նման է աստուծոյ աստուստ յայտ եղիցի քանզի որովք կերպարանի աստուածայինն նոքիմք կերպարանի եւ կատարեալ իմաստասէրն։ Քանզի երիւքս այսոքիւք աստուածայինն կերպարանի բարեաւն եւ գիտութեամբ եւ կարողութեամբ որպէս եւ քերթողութիւնն յայտ առնէ ասելովն վասն բարոյն թէ աստուածք տուողք բարեաց են իսկ վասն գիտականին թէ աստուածք զամենայն ինչ գիտեն իսկ վասն կարողութեան թէ աստուածք յամենայնի կարողք գոն։ Նոյնպէս եւ կատարեալ իմաստասէրն երիւքս այսոքիւք կերպարանի բարեաւն եւ գիտնականաւն եւ կարելեաւն։ Եւ բարեաւն զի որպէս աստուածայինն ամենեցուն խնամ ածէ նոյնպէս եւ կատարեալ իմաստասէրն անկատար հոգոց խնամ տանի եւ ի ձեռն գիտութեան զանկատար եւ զտգէտ հոգի ի կատարեալ գիտութիւն փոփոխելով։ Իսկ գիտականաւն կերպարանի զի որպէս աստուածայինն զամենայն ինչ գիտէ նոյնպէս եւ կատարեալ իմաստասէրն զամենայն ինչ խոստանայ գիտել։ Իսկ կարելեաւն զի որպէս աստուած զամենայն ինչ կարէ եւ կամի նոյնպէս եւ կատարեալ փիլիսոփոս որչափ ինչ կարող գոյ եւ կամի։ Արդ այսոքիկ այսպէս։ Վասն որոյ եւ ասեն ոմանք թէ զիարդ ասէք զիմաստասէրն նման գոլ աստուծոյ բարեաւն եւ գիտականաւն եւ կարողութեամբն որ ըստ քերթողին ոչ է նման ցեղ անմահից աստուծոց եւ գետնակոխաց մարդկան։ Առ որս ասեմք թէ վասն այսորիկ առկայացաւ ի սահմանին ըստ կարողութեան մարդկան քանզի որչափ ինչ կարողութիւն է եւ հասումն մարդոյ թուի նմանիլ իմաստասէրն աստուծոյ։ Վասն զի եւ ոչ նոյնպէս է ոչ բարին եւ ոչ գիտականն եւ ոչ կարողն առ աստուծոյ եւ առ մարդոյ քանզի այլաբար է առ ի յաստուծոյ բարին եւ այլ առ ի մարդոյ վասն զի բարին էակացեալ է առ աստուծոյ եւ էութիւն աստուծոյ է բարին ուստի եւ անկարութիւն է ընդունակ լինել չարին վասն առաւելութեան բարւոյն որպէս արեգակն անընդունակ ասի լինել խաւարի վասն առաւելութեան լուսոյն։ Իսկ մարդ ունակութեամբ ունի զբարին ուստի եւ ընդունակ է չարութեան որպէս եւ աւդդ ըստ ունակութեան ասի ունել զլոյս վասն զի ի ծագել արեգականն լուսաւորի ուստի եւ ընդունակ ասի գոլ խաւարի քանզի ի մտանել արեգականն խաւարի։ Եւ դարձեալ այլաբար է գիտականն առ ի յաստուծոյ եւ այլաբար առ ի մարդոյ քանզի աստուած միշտ եւ միաբան զամենայն գիտէ եւ ոչ է ժամանակ յորում ոչ գիտէ այլ միշտ եւ միաբան զամենայն գիտէ։ Իսկ մարդ ոչ միշտ եւ ոչ միաբան զամենայն գիտէ քանզի եւ ոչ տակաւին եւս ծնեալն գիտէ ինչ ազդմամբ այլ զաւրութեամբ ասի գիտել։ Եւ դարձեալ մարթ է եթէ դէպ լիցի ումեք այսաւր գիտել ինչ եւ այգուցն մոռանալ եւ ոչ զամենայն ինչ միաբան գիտել այլ ըստ մասին քանզի յայսմ ժամանակի զայլ ինչ գիտէ եւ յայլ ժամանակի զայլ ինչ որպէս յայտ առնէ եւ Պղատոն ասելով թէ ախորժելի է որում գեթ ի ծերութեանն իմաստասիրութիւն եւ խոհեմութիւն առընթեր է։ Եւ դարձեալ այլաբար է կարողութիւն աստուծոյ եւ այլաբար առ ի մարդոյ քանզի անդրադարձի առ ի յաստուծոյ վասն զի որչափ ինչ կամի եւ կարէ եւ որչափ ինչ կարէ եւ կամի եւ ոչ ինչ պատշաճիցի անկարութիւն առ ի յաստուծոյ։ Իսկ առ իմաստասիրին ոչ անդրադարձի քանզի որչափ ինչ կարէ եւ կամի այլ ոչ որչափ ինչ կամի եւ կարէ վասն զի թէ կամիցի ձեռամբ բուռն հարկանել զարեգականէ եւ կամ ստեղծանել երկին ոչ կարէ։ Ապա թէ ոք ասիցէ թէ ոչ կամի անկարելի ինչ իրի կատարեալ իմաստասէրն ցանկալ այլ այնոցիկ տենչայ որոց եւ հասանել կարող գոյ քանզի ըստ ստոյիկեանցն մեծ կարաւտութիւն է ի վաշխս տենչանացն անլիութիւն։ Ասեմք եթէ որպէս գիտելով զիւր զտկարութիւն բնութեան ոչ տենչայ անհասիցն այլ այնոցիկ տենչայ որոց եւ հասանել կարող գոյ։ Արդ այսոքիկ այսպէս։ Բայց տարակուսեն ոմանք ասելով թէ ուր սահմանեաց Պղատոն զիմաստասիրութիւն նմանութիւն աստուծոյ ըստ կարողութեան մարդկան։ Եւ ասեմք թէ ի Թեւտիայ տրամաբանութեանն քանզի անդ առ Թէոդորոս ոմն երկրաչափ առնելով զխաւսս ասէ այսպէս այլ վասն զի ով Թէոդորէ ոչ կորնչիլ չարեաց կարողութիւն գոյ քանզի հակառակ իմն բարւոյ գոլ հարկաւոր եւ ոչ առ աստուած զնոսա զետեղիլ բայց զայս զմահկանացու բնութեամբ եւ զայս տեղեաւ շրջաբերիլ հարկ է վասն որոյ պարտ է ջանալ փախչել աստուստ անդր զվաղագոյնսն։ Արդ զինչ է փախուստն նմանութիւն աստուծոյ ըստ կարողութեան մարդկան։ Իսկ նմանութիւն աստուծոյ է սուրբն եւ արդարն գոլ հանդերձ խոհեմութեամբ։ Դարձեալ ասեն թէ ոչ սահմանեաց զիմաստասիրութիւն այլ զփախուստն ի չարեաց։ Առ որս ասասցուք թէ եւ փախուստն ի չարեաց ոչ այլ ինչ է եթէ ոչ իմաստասիրութիւն վասն զի իմաստասիրութիւն է որ զմեռելութիւն ախտիցն բացագործէ որպէս բազում անգամ ի վերագոյնն սահմանեցաք զնա խոկումն մահու։ Իսկ մեռելութիւն ախտից ոչ այլ ինչ է եթէ ոչ փախուստ ի չարեաց եւ յայտ է թէ զիմաստասիրութիւն սահմանեաց։ Եւ դարձեալ եթէ արդարեւ արդարութիւն եւ խոհեմութիւն առաքինութիւնք են իսկ տեղի իմաստասիրութեան առաքինութիւն է վասն զի ի ձեռն առաքինութեան ստանամք զիմաստասիրութիւն յայտ է թէ ի ձեռն ասելոյն լինել արդար հանդերձ խոհեմութեամբ զիմաստասիրութիւն սահմանեաց։ Եւ եւս վասն ասելոյն հանդերձ խոհեմութեամբ զտեսականն սահմանեաց վասն զի խոհեմութիւն կատարումն բանի է իսկ կատարումն տեսականին կատարելութիւն բանի է այսինքն բանի գիտութիւն։ Եւ յայտ է թէ ասելովն հանդերձ խոհեմութեամբ զտեսականն նշանակեաց իսկ ասելովն սուրբն եւ արդարն գոլ զգործականն սահմանեաց վասն զի սուրբն եւ արդարն առաքինութիւնք բարուց են իսկ կատարումն գործականին առաքինութիւնք զարդարումն բարուց։ Արդ այսոքիկ այսպէս։ Բայց խնդրեն ոմանք թէ վասն էր առկայացան երկոքինն սուրբն եւ արդարն։ Եւ ոմանք ասեն թէ սուրբն առաւելութիւն է արդարոյն ուստի եւ զանչափ անիրաւսն անսուրբ ասեմք գոլ։ Բայց լաւագոյն է ասելն թէ զանազանին ի միմեանց սուրբն եւ արդարն վասն զի արդար այն ասի որ զզուգաւորութիւն համեմատ էակացն պահէ իսկ սուրբ է որ յաստուածայնոցն ունի փոյթ յանձին։ Եւ զի այսոքիկ ի միմեանց զանազանին յայտ առնէ Պղատոն գրելով երկուս տրամաբանութիւնս եւ ի միումն մակագրեաց Յաղագս արդարոյ կամ քաղաքավարութեան եւ ի միւսումն Եւթիփռոն յաղագս սրբոյ յորում վասն աստուածային իրաց ծանուցանէ։ Եւ այսոքիկ այսպէս։ Բայց տարակուսեն ոմանք ասելով թէ վասն զի չորք առաքինութիւնք են հոգւոյ արիութիւն արդարութիւն ողջախոհութիւն խոհեմութիւն զի զմինն միայն յիշեաց աստանաւր զարդարութիւն։ Առ որս ասեմք նախ եւ առաջին եթէ զխոհեմութիւն յիշեաց քանզի ասաց եթէ արդարն եւ սուրբն գոլ հանդերձ խոհականութեամբ։ Երկրորդ թէ եւ զարդարութիւն միայն յիշեաց ոչ ինչ անտեղի լինին որպէս ցուցանեմք։ Եւ պարտ է գիտել թէ եռամասնեայ գոյ հոգի քանզի ունի բան ցասումն եւ ցանկութիւն չորք են առաքինութիւնք հոգւոյ արիութիւն արդարութիւն խոհականութիւն ողջախոհութիւն։ Եւ այսոքիկ յիրաւի վասն զի պարտ է զիւրաքանչիւր մասն հոգւոյ իւրականաւ զարդարիլ առաքինութեամբ ուստի բան խոհականութեամբ զարդարեալ գոյ իսկ բարկութիւն արիութեամբ իսկ ցանկութիւն ողջախոհութեամբ։ Եւ վասն զի ոչ միայն պարտ է իւրաքանչիւր մասին առանձնականաւ զարդարիլ առաքինութեամբ այլ եւ յարմարումն առ միմեանս եւ բարեկարգութիւն պահել վասն այսորիկ եւ արդարութիւն ընդ ամենեսեան անցեալ երեւի զի մի միայն ի միում մասին այլ եւ յամենեսեան ի մասունս տեսանեմք զի յարմարութիւն եւ բարեկարգութիւն պահեսցի։ Եւ որպէս յամենայնումն տեսանեմք զոմանս իշխան միայն գոլ որպէս զաստուածայինն եւ զոմանս իշխան եւ ընդ իշխանութեամբ որպէս զմարդկայինս քանզի մարդկայինքս ընդ իշխանութեամբ են աստուածայնոցն եւ իշխեն անասուն կենդանեաց իսկ այլքն ընդ իշխանութեամբ միայն որպէս նոքին իսկ անասուն կենդանիքն։ Ըստ նմին աւրինակի եւ ի մարդում իբր ի փոքր աշխարհում ըստ Դիմոկրիտոսի այսոքիկ տեսանին։ Ոմանք իշխեն միայն որպէս բան եւ ոմանք իշխեն եւ իշխին որպէս բարկութիւն քանզի բարկութիւն իշխի ի բանէ եւ իշխէ ցանկութեան։ Իսկ ոմանք միայն իշխին որպէս ինքն ցանկութիւն։ Արդ այսոցիկ այսպէս ելոց վասն զի արդարութիւն առաւելագոյն է քան զայլ առաքինութիւնս որպէս թափանցեալ ընդ այլսն եւ զբարեկարգութիւն նոցա պահեալ վասն այսորիկ որպէս կարեւոր ինչ զնա միայն յիշեաց։ Երրորդ առ այսոքիւք զարդարութիւն յիշելով զայլ առաքինութիւնսն միանգամայն առեալ եցոյց։ Քանզի մակստացական առաքինութիւնքն հանդերձ պատճառաւ միմեանց հետեւին քանզի որ պատճառաւ է ողջախոհ այսինքն գիտէ զպատճառն թէ վասն էր է ողջախոհ թէ վասն զի յանառակութենէ ժլատութիւնք եւ անիրաւութիւնք լինին այնպիսին ի հարկէ եւ արի գոյ զախտսն ստորադասելով այնպիսին եւ խոհեմ գոյ վասն զի գիտէ զպատճառն թէ վասն էր պարտ է լինել խոհեմ այնպիսին եւ արդար գոյ վասն զի ի մարմնականաց հեշտախտութեանց լինին անիրաւութիւնք։ Իսկ մակստացական առաքինութիւնք ասացան վասն բնականացն իսկ բնականք ասին որք միանգամ ըստ խառնուածոյ մարմնոյ գոն որք ոչ հետեւին միմեանց քանզի որ ի խառնուածոյ մարմնոյ է ողջախոհ ոչ ամենայն իրաւք եւ արի եւ խոհեմ եւ արդար գոյ որք եւ ծառայականք կոչին եւ անբանք։ Եւ ծառայականք կոչին որպէս ի հարկէ հետեւեալք խառնուածոյ մարմնոյն քանզի որ ի ցուրտ խառնուածոյն է նա ի հարկէ ողջախոհ գոյ։ Իսկ անբանք կոչին վասն ոչ գիտելոյ զպատճառն թէ վասն էր պարտ է ողջախոհ լինել։ Եւ դարձեալ անբանք կոչին վասն զի եւ յանբան կենդանիսն բնաւորեցաւ այսպիսի առաքինութիւն տեսանիլ որպէս յորժամ ասեմք զտատրակ ի բնութենէ ողջախոհ եւ զուղտ խոհեմ եւ զառիւծ արի եւ զարագիլ արդար վասն զի զծերացեալ հայրն կերակրէ։ Եւ դարձեալ մակստացական առաքինութիւնք ասացան վասն բարոյականաց առաքինութեանց որք յաւանդութենէ եւ ի պատուիրելոյ որպէս յորժամ ոք ի պատուիրելոյ գոյ ողջախոհ ոչ գիտելով զպատճառն որք ոչ հետեւին միմեանց վասն զի մարթ գոյ ողջախոհ լինել յաւանդութենէ եւ ոչ իմաստուն։ 
Յետ Պղատոնի եւ Պիթագորի երկակի սահմանելոյ զիմաստասիրութիւն զոմն յենթակայէ եւ զոմն ի կատարմանէ գայ Ստագիրացին այսինքն Արիստոտէլ եւ սահմանէ զիմաստասիրութիւն ոչ փոքր ինչ խորհելով թէպէտ եւ մենատեսակ զնա սահմանէ նոցա երկակի երկաքանչիւրոցն զնա սահմանելով այլ մեծ եւ բարձրագոյն իմն խորհելով։ Վասն զի յառաւելութենէ զնա սահմանէ ասելով թէ իմաստասիրութիւն է արհեստ արհեստից եւ մակացութիւն մակացութեանց։ Այլ պարտ է խնդրել թէ զինչ կամիցի երկաքանչիւրոցդ վերակրկնակութիւն այսինքն արհեստ արհեստից եւ մակացութիւն մակացութեանց քանզի շատ է ասելն իմաստասիրութիւն է արհեստ եւ մակացութիւն։ Արդ խնդրելի է թէ վասն էր առադրեաց արհեստից եւ մակացութեանց։ Եւ պարտ է ասել թէ ի ձեռն առաջին կրկնապատկութեանն այսինքն արհեստ արհեստից թագաւորի նմանեցոյց զիմաստասիրութիւն իսկ ի ձեռն երկրորդ կրկնապատկութեանն այսինքն մակացութիւն մակացութեանց աստուծոյ նմանեցոյց զիմաստասիրութիւնն։ Քանզի յորժամ իշխանաց իշխան ասեմք յայտ առնեմք զթագաւոր։ Ըստ նմին աւրինակի եւ արհեստ արհեստից յորժամ ասեմք թագաւորի նմանեցուցանեմք զիմաստասիրութիւն։ Իսկ յորժամ թագաւոր թագաւորաց ասեմք զաստուած յայտ առնեմք։ Ըստ նմին աւրինակի եւ մակացութիւն մակացութեանց ասելով զիմաստասիրութիւնն աստուծոյ նմանեցուցանեմք քանզի լաւագոյն է մակացութիւն քան զարհեստ վասն զի մակացութիւն տայ սկզբունս արհեստի։ Նա քանզի եւ քերթողն գիտէ թէ էն եւ ովն բնութեամբ երկարք են թէպէտ եւ զպատճառսն ոչ գիտէ այլ վերաձգէ յերաժշտական իմաստասէրն։ Եւ որպէս յորժամ թագաւոր ոչ աղտեղացուցանէ զինքն որ ոչ անմիջակաբար խաւսի ընդ ամբոխի այլ կացուցանէ իշխանս ի վերայ յորոց ձեռն վերջագունիցն եւ տրպագունիցն խնամ ածէ ըստ նմին աւրինակի եւ իմաստասիրութիւն յառաջ ածէ զարհեստս յորոց ձեռն զենթակայս նոցա գիտէ։ Եւ դարձեալ որպէս աստուածայինն աներեւոյթ զաւրութիւնս ոմանս ունի յորոց ձեռն աստեացս խնամ ածէ նոյնպէս եւ իմաստասիրութիւն յառաջ ածէ զմակացութիւնս որպէս զի ի ձեռն սոցա գիտասցէ զենթակայս նոցա։ Եւ դարձեալ վասն այսորիկ սահմանեաց զիմաստասիրութիւն արհեստ արհեստից եւ մակացութիւն մակացութեանց որպէս զի ցուցցէ թէ զնոյն բան ունին արհեստք եւ մակացութիւնք առ իմաստասիրութիւն զոր բան եւ նոցա ենթակայն առ նոսա։ Քանզի բժշկականութեան ենթակայ գոյ մարդկային մարմին իսկ իմաստասիրութեան նոյն ինքն բժշկականութիւն է ենթակայ։ Եւ դարձեալ աստեղաբաշխութեան ենթակայ գոյ երկնային մարմինն իսկ իմաստասիրութեան նոյն ինքն աստեղաբաշխութիւն է ենթակայ։ Եւ դարձեալ վասն այսորիկ ասաց զիմաստասիրութիւն արհեստ արհեստից եւ մակացութիւն մակացութեանց վասն զի իմաստասիրութիւն զբնութիւն էիցն գիտէ իսկ զարտաքոյս բնութեանց եւ զհետեւմունս ետ գիտել արհեստից եւ մակացութեանց քանզի ինքն առելով զըստ գիտութեան զնիւթ եւ զտեսակ զսկզբունս ամենայնի բացակատարէ զչորս տարերս եւ ի նոցանէ բացակատարէ զնմանամասնեայսն իսկ ի նմանամասնեայցն զգործիկանսն եւ ի գործիկանացն զմարդկային մարմինս։ Եւ զայլսն ամենայն պատահմունս որ ի մարմնի բժշկականութեան ետ դիտել այսինքն զցաւս եւ զառողջութիւնս ոչ որպէս թէ ինքն ոչ գիտելով գիտէ եւ զայնոսիկ այլ որպէս ոչ կամելով զինքն աղտեղացուցանել մինչեւ ի հուսկ վերջինսն հասանել։ Եւ դարձեալ իմաստասիրութիւն գիտէ զբնութիւնս ձայնից իսկ զհետեւմունս ձայնի ետ գիտել քերթողին այսինքն զոլորակս եւ զհագագս։ Եւ դարձեալ իմաստասիրութիւն գիտէ զբնութիւն գծի իսկ զայլսն թոյլ ետ գիտել երկրաչափութեան։ Եւ դարձեալ վասն այսորիկ ասաց զիմաստասիրութիւն արհեստ արհեստից եւ մակացութիւն մակացութեանց վասն զի նա է որ տայ ամենայն արհեստից եւ մակացութեանց սկզբունս վասն զի քերականութիւն ի նմանէ առնու զէն եւ զովն բնութեամբ երկար գոլ զորոյ զպատճառսն իմաստասիրութիւն գիտէ իսկ նա խոստովանաբար առնլով յիմաստասիրութենէ յարդարէ զիւր արհեստ։ Դարձեալ բժշկականութիւն գիտէ թէ ի չորից տարերց է մարդկային մարմին ոչ գիտելով զպատճառս թէ վասն էր են չորք տարերք այլ խոստովանաբար առնլով յիմաստասիրութենէ յարդարէ զիւր արհեստն։ Եւ դարձեալ ճարտասանութիւն պիտանանայ արդարոյ այսինքն քաղաքականութեան անգիտանալով զբնութիւն արդարոյն այլ խոստովանաբար առնլով յիմաստասիրութենէ յարդարէ զիւր արհեստն։ Վասն այսորիկ անգիտանալով ճարտասանք զբնութիւն արդարոյն ընտրեն զզրկելն առաւել քան թէ զզրկիլն իսկ իմաստասէրն որպէս գիտելով զբնութիւն արդարոյ ոչ ընտրէ եւ ոչ զոք ի դոցանէ իսկ եթէ դէպ լինիցի ընտրել ընտրէ զզրկիլն առաւել քան եթէ զզրկելն քանզի եւ ասեն իսկ թէ ոչ ոք կարէ զհոգի ուրուք վնասել եթէ ոչ նախ զիւրն վնասիցէ անիրաւս եւ անպատեհս գործելով։ Քանզի թէ վնասէ ոք զոք կամ զմարմինն վնասէ կամ զարտաքոյսն զինչսն յափշտակելով իսկ զհոգին ոչ կարէ վնասել այլ զգործարան նորա այսինքն զմարմինն որպէս եւ ասեն պիթագորականքն թէ եմ ես եւ իմն եւ իմոյն։ Եւ ես ասէին զհոգին վասն զի ի հոգւոջն ունիմք զգոյութիւն եւ իմ ասէին զմարմինն որպէս զգործի հոգւոյ իսկ իմոյ ասէին զարտաքոյսն այսինքն զստացուածս։ Արդ որ վնասեն ոչ զոք բայց եթէ զիւրն վնասէ այլ զայլոցն ոչ կարէ։ Եւ պարտ է գիտել եթէ ոչ միայն բանական արհեստից եւ մակացութեանց տայ զսկզբունս իմաստասիրութիւն այլ եւ անբանից որպէս զլարն հիւսան եւ զհուրն դարբնութեան։ Իսկ անբան արհեստք լսին այսինքն ոչ անպատճառք քանզի ոչ ինչ է արհեստ որ ոչ ունի պատճառս թէպէտ եւ արուեստաւորն անգիտանայ այլ անբանք կոչին վասն զի կարողք գոն որք ուսանին ոչինչ բարբառել եւ ուսանիլ քանզի կարող գոյ հիւսն առանց բարբառելոյ աթոռ բացակատարել։ Եւ դարձեալ պարտ է գիտել թէ ոչ միայն սկզբունս կարող գոյ տալ իմաստասիրութիւն ամենայն արհեստից եւ մակացութեանց այլ եւ վերստին ուղղել զսխալեալսն ի նոսա քանզի քերթողք ի սահմանելն զձայն վիրաւորութիւն աւդոյ ասացին զորս վերստին ուղղէ իմաստասէրն ասելով թէ յոռի է սահմանդ վասն զի ոչ զուգադարձի վասն զի որ ձայն է նա եւ վիրաւորութիւն աւդոյ այլ ոչ որ ինչ վիրաւորութիւն աւդոյ այն ինչ եւ ձայն վասն զի եւ ասերբ ոք եթէ հարկանէ զաւդ ոչ բացակատարէ ձայն։ Իսկ կատարեալ սահմանք այնոքիկ են որ զուգադարձին առ սահմանելիսն որգոն ինչ որ միանգամ կենդանի բանաւոր մահկանացու մտաց եւ հանճարոյ ընդունակ նա մարդ եւ որ միանգամ մարդ նա կենդանի բանաւոր մահկանացու մտաց եւ հանճարոյ ընդունակ է։ Վասն որոյ սահմանեն զձայն այսպէս ձայն է բացակատարումն գանչեցելոյ ի մեզ հագագի եւ երիւրեցելոյ ընդ խոշորութեան շնչափողն եւ տեսակարարեցելոյ լեզուաւ եւ մակալեզուաւ։ Դարձեալ պարտ է գիտել թէ վասն այնորիկ ասաց զիմաստասիրութիւն արհեստ արհեստից եւ մակացութիւն մակացութեանց վասն զի ամենայն բանաւոր արհեստք պէտս ունին բաժանմանց եւ սահմանաց եւ ապացուցից որոց մայր իմաստասիրութիւնն ճանաչի։ 
Եւ վասն զի ի վեր անդ զբոլոր սահմանն որպէս բոլոր ուսաք եկեսցուք այսուհետեւ ի մասունս նորա եւ քննեսցուք զմի մի ի նոցանէ ի մէջ ածելով։ Վասն որոյ եւ ասեն ոմանք եթէ յոյժ տխմարաբար զիմաստասիրութիւն արհեստ արհեստից ասացէք գոլ քանզի թէ արհեստ արհեստից է յայտ է եթէ եւ արհեստ է իսկ եթէ արհեստ է յայտ է թէ եւ սխալական է որ է անպատեհ։ Առ որս պարտ է ասել թէ ոչ ամենայն իրաւք որք միանգամ միաբանաբար ասին նոքին եւ առանձնաբար ասին քանզի ահա ասեմք մեռեալ մարդ եւ ոչ կարեմք առանձնաբար ասել թէ մարդ է վասն զի ոչ ունի զյատկութիւնս մարդոյ քանզի ոչ շնչաւոր է եւ ոչ զգայական։ Եւ դարձեալ ասեմք քարէ նաւ եւ ոչ ասի նաւ վասն զի ոչ վերաբերի ի ջուրց որպէս նաւ։ Եւ դարձեալ որպէս առասպելն ասէ թէ մարդ եւ ոչ մարդ բայց սակայն մարդ զհաւս եւ ոչ զհաւս բայց սակայն զհաւս ի վերայ փայտի եւ ոչ ի փայտի այլ ի փայտի քարիւ եւ ոչ քարիւ այլ քարիւ հարեալ սատակեցան զչղջիկան ի վերայ կանջոխոյ նստեալ։ Արդ որպէս յառաջագոյն ասացաք ոչ ամենայն իրաւք միաբանար ասացեալքն եւ առանձնաբար ասին որպէս եւ յընդդիմէն ոչ ամենեւին առանձնաբար ասացեալքն եւ միաբանաբար ասիլ կարող գոն։ Արդ ստորակայեսցի ոմն Սիմոն արուեստիւ կարուակ իսկ բարուք բարի արուեստիւ յոռի։ Արդ ի վերայ սորա առանձնաբար ասացեալքն ոչ կարող գոն միաբանաբար ասիլ որգոն յորժամ ասեմք Սիմոն կարուակ է եւ Սիմոն բարի է։ Արդ զայսոսիկ զառանձնաբար ասացեալսս ոչ կարող գոյ միանգամայն յարելաբար ասել թէ Սիմոն կարուակ բարի վասն զի ըստ արուեստին փցուն զնա ստորագրեցաք։ Արդ այսպէս եւ ի վերայ իմաստասիրութեան քանզի արհեստ արհեստից զնա ասել մարթ գոյ իսկ արհեստ միայն ասել ոչ գոյ մարթ որպէս յառաջագոյն ցուցաք թէ ոչ կարողք գոն միաբանաբար ասացեալքն եւ առանձնաբար ասիլ։ Բայց սակայն թէ եւ արհեստ ասեմք զիմաստասիրութիւն գոլ ոչ ինչ է անտեղի քանզի բազում անգամ զանուն արհեստիդ եւ ի վերայ մակացութեան առնուն քանզի եւ Պղատոն ի Գորգիայ տրամաբանութեանն զմակացութիւն արհեստ կոչէր քանզի առ նա ասէր թէ որոյ զքեզ ասասցուք արհեստի մակացու այսինքն մակացութեան քանզի մակացու մակացութեան է մակացու։ Այլ եւ ի Սոփեստիայ տրամաբանութեանն զարարիչն արուեստաւոր կոչեաց զանսխալաբար գիտողն ամենայնի։ Եւ դարձեալ թէ արդարեւ այս սահման որ ասէ զիմաստասիրութիւն արհեստ արհեստից յաւառաւելութենէ է իսկ առաւելութիւն այլ է այնմ առ որ զառաւելութիւնն ունի ապա եւ իմաստասիրութիւն ոչ է արհեստ այլ առաւել քան զարհեստ։ Արդ այսոքիկ այսպէս։ Դարձեալ ասեն ոմանք թէ զի ասաց զիմաստասիրութիւն մակացութիւն մակացութեանց։ Միթէ այլ մակացութիւն է աւելի քան զիմաստասիրութիւն։ Առ որս պարտ է ասել թէ երկակի է մակացութիւն մին ներստորադրական եւ միւնսն աններստորադրական։ Եւ ներստորադրական է որ առնու սկզբունս որք պէտս ունին ապացուցութեան եւ որոց զպատճառսն անգիտանայ որպէս յորժամ երկրաչափն առնու խոստովանաբար եթէ նշան է անմասն ինչ զորոյ զպատճառսն ոչ գիտէ այլ զայն բնական իմաստասիրին է։ Իսկ աններստորադրական մակացութիւն է որ առնու սկզբունս զհասարակաց մտածութիւնս որք ոչ ունին պէտս ապացուցութեան որպէս յորժամ ասեմք թէ աստուած բարի է որ է հասարակաց մտածութիւն վասն զի ամենայն ոք խոստովանի թէ աստուած բարի է եւ ոչ ինչ ունի պէտս ապացուցութեան։ Արդ այսոքիկ այսպէս։ Եւ վասն զի յիշումն արարաք արհեստի եւ մակացութեան եւ վասն սոցա ասասցուք դուզնաքեայ ինչ։ Բայց նախ քան զսոցայն յաղագս գիտութեան ասասցուք։ Արդ պարտ է գիտել եթէ գիտութիւն կամ ընդհանուր է կամ մասնական կամ հանդերձ պատճառաւ կամ առանց պատճառի յորոց լինին չորքս այսոքիկ հմտութիւն ներհմտութիւն արհեստ մակացութիւն։ Արդ հմտութիւն է միոյ իրի անպատճառ գիտութիւն որպէս յորժամ մի դեղ գիտելով այնմ միայն պիտանանայ ոչ գիտելով զպատճառսն թէ որպէս պարտ է պիտանանալ նմա։ Իսկ ներհմտութիւն է ընդհանուր անպատճառ գիտութիւն որպէս այնք որք ի ներհմտականաց բժշկաց են որք բազում դեղս գիտելով անգիտանան զպատճառս ներգործութեան դեղոցն։ Եւ դարձեալ ներհմտութիւն է յիշումն եւ անբան պահպանութիւն մարդկային բազմաբար եւ նոյնաբար երեւեցելոցն քանզի ներհմտական բժիշկն յիշելով եւ պահելով բազում անգամ զնոյնաբար երեւեալսն ի դեղոցն պիտանանայ այնոցիկ։ Իսկ արհեստ է ընդհանուր գիտութիւն հանդերձ պատճառաւ կամ արուեստ է ունակութիւն ճանապարհորդեալ հանդերձ երեւակայութեամբ քանզի արուեստ ունակութիւն ոմն է եւ գիտութիւն այլ եւ ճանապարհորդէ այսինքն զամենայն ինչ ըստ կարգի առնէ։ Իսկ հանդերձ երեւակայութեամբ ասացաւ վասն բնութեան քանզի եւ բնութիւն ունակութիւն է քանզի ունի զգոլն յայնոսիկ որք ունին զնա այսինքն ի մարդում եւ ի քարում եւ յայլսն եւ ըստ կարգի յառաջագայի բայց ոչ ըստ երեւակայութեան որպէս եւ արհեստ քանզի արուեստաւորն պիտանանալով բանի յորժամ կամի ինչ առնել այսինքն պատճառին նախ եւ առաջին տպաւորէ յինքեան եւ այնպէս բացակատարէ զբանն։ Իսկ բնութիւն ոչ երբէք յառաջագոյն տպաւորէ յինքեան։ Եւ դարձեալ արուեստ է բաղկացութիւն ի հասողութենէ ներհմտութեամբ նախակրթեալ առ պիտանացու ինչ կատարումն որ ի կենցաղումս։ Իսկ հաւաստութիւն սահմանիդ այս է արհեստ է բաղկացութիւն այսինքն գումարութիւն յարադրութենէ քանզի ոմանց զայս ինչ գիտելոց եւ ոմանց զայն ինչ բացակատարեցաւ արհեստ։ Ներհմտութեամբ նախակրթեալ այսինքն փորձեալ բազում հմտութեամբ քանզի բազում հմտութեամբ փորձեալ զտեսակս արհեստին այսպէս ձաւնէին զնոսա նորին արհեստի։ Իսկ առ ինչ պիտանի կատարումն որ ի կենցաղումս ասացաւ վասն ընդունայն արուեստութեանց եւ չարարուեստութեանց որք ոչ ունին պիտանի կատարումն ի կենցաղումս։ Եւ են ընդունայն արհեստութիւնք լարախաղացութիւն ձողախաղացութիւն որք ոչ աւգտեցուցանեն զկենցաղս եւ ոչ վնասեն։ Իսկ չարարուեստութիւն է կախարդութիւն եւ դիւթութիւն որ ոչ միայն ոչ աւգտեցուցանեն զկենցաղս այլ եւ վնասեն։ Իսկ մակացութիւն է ընդհանուր անսխալ եւ անփոփոխելի գիտութիւն քանզի անսխալաբար գիտէ զգիտելիսն։ Եւ դարձեալ մակացութիւն է գիտութիւն անսխալ իւրոց ենթակայից իրողութեանց ըստ որում ունին զբնութիւն քանզի որպէս ունին զբնութիւն իրողութեանց ենթակայ իրք այնպէս գիտէ։ Արդ այսոքիկ այսպէս։ Բայց տարակուսեն ոմանք ասելով թէ մինչ արհեստ հանդերձ պատճառաւ գիտէ եւ մակացութիւն հանդերձ պատճառաւ ըստ որում իրաց զանազանին ի միմեանց։ Եւ ասեն ոմանք թէ վասն զի մակացութիւն անսխալաբար գիտէ եւ անսխալ է իսկ արհեստ սխալ է։ Առ որս ասեմք եթէ ոչ բարիոք ասէք քանզի եւ արհեստ ըստ իւրում բանին անսխալ է իսկ վասն ենթակային անպատկանութեան թուի սխալական գոլ։ Արդ զանազանին ի միմեանց արհեստ եւ մակացութիւն վասն զի մակացութիւն եւ ենթակայն իւր անսխալք են որպէս երկիր եւ երկրաչափութիւն աստեղագիտութիւն եւ աստեղք քանզի եւ աստեղագիտութիւն անսխալ է եւ ենթակայն նորին այսինքն աստեղք։ Իսկ արհեստ ըստ իւրում բանին անսխալ է իսկ ըստ ենթակային վասն զի հոսանուտ է թուի սխալական գոլ որպէս հիւսնութիւն եւ փայտ նորին ենթակայ։ Արդ հիւսնութիւն ըստ իւրում բանին անսխալ է իսկ փայտն վասն զի ապականացու է եւ հոսանուտ յառնել հիւսան աթոռ կամ այլ ինչ յանկարծաւրէն բեկանի եւ սխալեցուցանէ զարուեստն։ Արդ որպէս յառաջագոյն ասացաք այսոքիւք զանազանին ի միմեանց արհեստ եւ մակացութիւն վասն զի մակացութիւն եւ ըստ իւրում բանին անսխալ է եւ ըստ ենթակային իսկ արհեստ ըստ իւրում բանին անսխալ է իսկ ըստ ենթակային թուի սխալական գոլ։ 
Սկիզբն եւ կատարումն մեզ եղիցի Պիթագորաս քանզի եւ սիրելի իսկ երեւի այսպիսում առն զսկիզբն եւ զկատարումն ի նա անկել որպէս ի բոլորում քանզի ի բոլորում շարակցեալ գոյ սկիզբն կատարման։ Արդ այսպէս եւ սա սկիզբն եւ կատարումն եղեւ մեզ եւ սկիզբն վասն զի նորա են սահմանք որ ի սկզբանն ասացան այսինքն թէ իմաստասիրութիւն է ծանաւթութիւն էակացն ըստ որում էակք են։ Եւ դարձեալ իմաստասիրութիւն է գիտութիւն աստուածայնոց եւ մարդկայնոց իրողութեանց։ Իսկ կատարումն է վասն զի նորին առն սահման բացատրեցաւ ի կատարմանս որ ասէ թէ իմաստասիրութիւն է սիրելութիւն իմաստութեան։ Եւ պարտ է գիտել թէ ոմանք պախարակեն զբացատրութիւն սահմանիս ասելով թէ ամենայն սահման զուգադարձի յիւր սահմանելին իսկ առաջիկայ սահմանս ոչ զուգադարձի քանզի որ ինչ իմաստասիրութիւն է սիրելութիւն իմաստութեան այլ ոչ որ ինչ սիրելութիւն իմաստութեան նա եւ իմաստասիրութիւն քանզի ամենայն արհեստ սիրէ եւ տենչայ իւրում ենթակային։ Վասն որոյ պարտ է ասել թէ բարիոք է առաջիկայ սահմանդ քանզի Պիթագորի է վասն զի նախ եւ առաջին Պիթագորաս զիմաստասիրութեան սահման եգիտ որ վայրապար բերիւր եւ ի վերայ ձեռականաց արհեստից որպէս եւ քերթողն յայտ առնէ։ Վասն զի իմաստունն ասէ յարմարեաց զանաւթն իմաստուն անուանեաց զհիւսն։ Իսկ Պիթագորաս զիմաստունն ի բաց որոշելով ի վերայ ճշմարիտ գիտութեան գոյին եդ քանզի նա առաջին անուանեաց իմաստութիւն զգիտութիւն ճշմարիտ գոյին այսինքն աստուծոյ։ Եւ պարտ է գիտել թէ իմաստասիրութիւն բազում աստիճանաց պիտանանայ քանզի եւ բազում իսկ աստիճանք են իմաստասիրութեան։ Քանզի պարտ է գիտել զհինգ գիտական զաւրութիւնս զզգայութիւն զերեւակայութիւն զկարծիս զտրամախոհութիւն զմիտս։ Եւ զգայութիւն է առաջիկայ իրի մասնական գիտութիւն վասն զի ամենայն զգայութիւն զմասնական գիտութիւն գիտէ։ Իսկ երեւակայութիւն է բացագոյիցն մասնական գիտութիւն։ Եւ զանազանի երեւակայութիւն ի սոսկ մտածութենէ այսուիկ վասն զի երեւակայութիւն որպէս ասացաք բացագոյիցն է յիշողութիւն։ Իսկ սոսկ մտածութիւն է ոչ գոյիցն տրամատպաւորութիւն որպէս յորժամ ոք զեղջերուաքաղն ստեղծանիցէ յիւրում մտածութեանն որ ոչ է գոյ։ Իսկ կարծիք երկակի ասին է որ պատճառաւ եւ է որ առանց պատճառի։ Եւ առանց պատճառի որպէս յորժամ ոք զբանական հոգի կարծիցէ անմահ ոչ գիտելով զպատճառն իսկ պատճառաւ յորժամ եւ զպատճառսն գիտէ զանմահութեանն։ Եւ պարտ է գիտել զի կարծիք հանդերձ պատճառաւ եզրակացութիւն է առաջարկութեանց որգոն հոգի ինքնաշարժ ինքնաշարժն մշտաշարժ մշտաշարժն անմահ է։ Ահա եզրակացութիւն առաջարկութեանց այսինքն հոգի անմահ որ կոչեցաւ կարծիք հանդերձ պատճառաւն։ Իսկ տրամախոհութիւն է ընդհանրականացն հանդերձ պատճառաւ գիտութիւն։ Վասն որոյ եւ տարակուսեն ոմանք ասելով թէ յորժամ հանդերձ պատճառաւ կարծիք գիտութիւն է ընդհանրական եւ տրամախոհութիւն հանդերձ պատճառաւ գիտութիւն ընդհանուր զինչ զանազանին միմեանց։ Առ որս պարտ է ասել եթէ կարծիք հանդերձ պատճառաւ եզրակացութիւն առաջարկութեանց է իսկ տրամախոհութիւն գտաւղ զառաջարկութեանց ի հասարակաց խոստովանութեանց է եւ հիւսող եւ եզրացուցիչ։ Արդ այսոցիկ այսպէս եղելոց պարտ է գիտել թէ ի զգայութեանց ծնանի հմտութիւն եւ յառանց պատճառի կարծեաց ներհմտութիւն այլ եւ ի զգայութենէ եւ յերեւակայութենէ ծնանի ներհմտութիւն։ Իսկ տրամախոհութենէ եւ ի հանդերձ պատճառաւ կարծեաց ծնանի արհեստ իսկ ի տրամախոհութենէ եւ ի մտաց մակացութիւն։ Քանզի յորժամ առնուն սկզբունս որ պէտս ունին ապացուցութեանց այն ինչ ի տրամախոհութենէ ծնանի մակացութիւն։ Իսկ յորժամ առնուն սկզբունս որք ոչ պիտանանան ապացուցութեան այն ինչ ի մտաց ասեմք ծնանիլ զմակացութիւն։ Եւ արդ ահա որպէս ասացաք բազում աստիճանաւք ցուցաւ իմաստասիրութիւն պիտանացեալ եւ եթէ լաւագոյն ամենայն արհեստից եւ մակացութեանց է իմաստասիրութիւն որպէս եւ Պղատոն առ ոմն Թէոդորոս երկրաչափ յայտ առնէ ասելով եթէ այսպիսի ինչ ով Թէոդորէ ոչ եկն երբէք առ ի մարդիկ եւ ոչ եկեսցէ երբէք պարգեւեալ առ ի յաստուծոյ։ Արդ այսոցիկ այսպէս ելոց ծանեաք թէ վեց են սահմանք իմաստասիրութեան եւ զպատճառսն գիտացաք եւ ոչ միայն զսահմանսն այլ եւ եթէ չորք են զանազանութիւնք սահմանաց իմաստասիրութեան։ Քանզի ոմանք յենթակայէ առնուն որպէս գիտութիւն էակացն ըստ որում էակք են եւ գիտութիւն աստուածայնոց եւ մարդկայնոց իրողութեանց եւ ոմանք ի կատարմանէ որպէս իմաստասիրութիւն խոկումն մահու եւ նմանիլ աստուծոյ ըստ կարողութեան մարդկան եւ յառաւելութենէ որպէս արհեստ արհեստից եւ մակացութիւն մակացութեանց իսկ ի ստուգաբանութենէ որպէս սիրելութիւն իմաստութեան։ Եւ վասն այսորիկ չորք են զանազանութիւնք սահմանաց իմաստասիրութեան վասն զի չորքդ մեծապատիւք էին առ պիթագորեանսն որպէս եւ ինքեանք երդմունս կատարելով ի Պիթագորաս ասէին Երդուեալ յաւանդողն մեզ զքառեակն զմշտաբուխ աղբիւրն բնութեան։ Մշտաբուխ կոչէին զչորս թիւսդ վասն չորից տարերցդ եւ վասն այսորիկ մեծապատիւ էր առ պիթագորեանսն չորրեակդ կամ վասն չորից տարերցդ եւ կամ վասն չորից առաքինութեանց հոգւոյ եւ կամ վասն զի չորք թիւք հանդերձ շարադրելով նախագունիւք իւրեանց բացակատարեն զտասն թիւ։ Քանզի առնլով երիս բացակատարէ եւթն եւ դարձեալ առնլով երկուս բացակատարէ ինն եւ առնելով մին բացակատարէ տասն։ Իսկ տասն թիւդ կատարուն է վասն զի ամենայն միակ առանձնական անուամբ մինչեւ ի տասն գոյանայ եւ յետ այնորիկ ի նոյն շրջապատի։ 
Եւ վասն զի ի յառաջագոյն ասացեալսն թուական պատճառս ասացաք թէ վասն էր վեց են սահմանք իմաստասիրութեան պարտ է գիտել եթէ թուականութեան երկուս տեսակք են դար եւ կոճատ։ Եւ դար է որ կարող գոյ յերկուս զոյգս բաժանիլ որպէս չորք որպէս վեց որպէս ութ որպէս տասն։ Իսկ կոճատ որ ոչ կարող գոյ յերկուս զոյգս բաժանիլ որպէս երեք որպէս հինգ որպէս եւթն որպէս ինն։ Արդ ընդհանուր սկիզբն դարիցն եւ կոճատացն միակն է իսկ դարին երկեակն։ Եւ տարակուսեն ոմանք թէ երկեակն թիւ գոլով զիարդ է սկիզբն։ Առ որս ասեմք եթէ ոչ գոյ թիւ երկակն վասն զի ոչ ունի զյատկութիւն թուոյ յինքեան վասն զի ամենայն թիւ բազմապատկելով մեծ թիւ բացակատարէ քան շարադրելով որգոն երիցս երեք ինն եւ երկու երեք վեց։ Ահաւադիկ բազմապատկելով մեծ թիւ արար ինն քան թէ շարադրելով որ է վեց։ Իսկ երկակդ ոչ այդպէս քանզի բազմապատկելով եւ շարադրելով զնոյն թիւ բացակատարէ զչորսն երկիցս երկու չորս եւ երկու երկու չորք։ Ուստի յայտ է թէ երկակդ ոչ է թիւ այլ լոկ սկիզբն թուոյ։ Այսոցիկ այսպէս ելոց պարտ է գիտել եթէ եւթն թիւդ կոյս լսի որպէս Աթենայ եւ ժամանակ։ Եւ կոյս վասն զի ամենայն թիւ ի ներքոյ տասնեկիդ կամ ծնանի զոք կամ ծնանի յումեքէ իսկ եւթն ոչ ծնանի զոք ի ներքոյ տասնեկիդ եւ ոչ ծնանի յումեքէ որգոն երկուք ծնանի զչորս ի ձեռն բազմապատկութեան եւ երեք զինն։ Իսկ չորք ծնանի յերկուց եւ ծնանին զութ ըստ երկուց բազմապատկութեանց։ Նոյնպէս եւ հինգ ծնանի զտասն ի ձեռն երկուց բազմապատկութեանց։ Իսկ վեց ծնանի յերից ըստ նորին բազմապատկութեանց։ Իսկ ութն ի չորից ըստ նորին բազմապատկութեանց։ Իսկ ինն յերից ըստ երից բազմապատկութեանց։ Իսկ տասն ի հնգէ ըստ երկուց բազմապատկութեանց։ Իսկ եւթն թիւդ որպէս յառաջագոյն ասացաք ոչ ծնանի զոք եւ ոչ ծնանի յումեքէ ի ներքոյ տասնեկիդ։ Արդ այսպէս եւ Աթենայ կոյս լսի վասն զի ասէին արտաքինքն զԱթենայէ թէ ի գլխոյն Արամազդայ ծնաւ։ Իսկ ժամանակ կոչի վասն զի եւ տղայք ծնանելով վեցամսեայք եւ ութամսեայք ոչ ապրին իսկ եւթնամսեայք ապրին։ Եւ դարձեալ վասն զի տղայքն բնաւորեցան յեւթներորդ ամսեանն հանել ատամունս եւ յեւթն ամին փոփոխել։ 
Եւ վասն զի ի ձեռն սահմանաց որպէս մի ինչ գոյացեալ զիմաստասիրութիւն ուսաք եկեսցուք այսուհետեւ եւ որպէս բազմամասն ինչ զնա գոլով ընդ բաժանմամբ ստորարկեսցուք։ Վասն զի ի ձեռն բաժանման ստուգաբար զմասունս նորա իմանամք իսկ ի ձեռն մասանցն ստուգաբար զբոլորն գիտեմք։ Եւ դարձեալ գիտելով ստուգաբար զմասունս նորա կարող լինիմք ստուգաբար գիտել թէ որպիսի շարադրութիւնք իմաստասիրութեան յորպիսի մասունս վերաբերին զի մի որք ի տեսականն վերաբերին առ տգիտութեան կարծեսցուք ի գործականն վերաբերիլ եւ որք ի գործականն ի տեսականն։ Եւ արդ վասն զի բաժանման յիշատակ արարաք նախ թէ զինչ է բաժանումն եւ մակաբաժանումն եւ ստորաբաժանումն ուսցուք։ Եւ պարտ է գիտել թէ բաժանումն է առաջին հատումն ենթակայ իրողութեան որգոն յորժամ ասեմք եթէ ի կենդանեացն ոմանք բանականք են եւ ոմանք անբանք։ Իսկ մակաբաժանումն է երկրորդ հատումն նորին ենթակայ իրողութեան ըստ այլ յեղանակի եղեալ որպէս յորժամ զկենդանին վերստին բաժանելով ասեմք եթէ ի կենդանեացն ոմանք մահկանացուք են եւ ոմանք անմահք։ Իսկ ստորաբաժանումն է բաժանեցելոյ մասինն հատումն որպէս յորժամ բաժանեցելոյ զկենդանին ի բանականն եւ յանբանն դարձեալ զբանականն ստորաբաժանեմք ի մահկանացու եւ յանմահ եւ դարձեալ զմահկանացուն բաժանեմք ի մարդ եւ ի ձի եւ յայսպիսիս։ Նոյնպէս եւ իմաստասիրութիւն բաժանի ի տեսականն եւ ի գործականն զի ի ձեռն տեսականին գիտասցուք զամենայն գոյսս իսկ ի ձեռն գործականին ուղղութիւն արասցուք բարուց մերոց։ Եւ արժան է խնդրել թէ վասն էր յերկուս բաժանի իմաստասիրութիւն ի տեսականն ասեմ եւ ի գործականն եւ ոչ ի մի կամ ի բազումս։ Եւ պարտ է ասել եթէ ի մի ոչ կարող գոյ լինել բաժանումն վասն զի ոչ երբէք բաժանումն վասն միոյ ուրուք բնաւորեցաւ լինել այլ եւ ոչ ի բազումս քանզի բաժանումն լսի երկատութիւն այսինքն յերկուս որոշել զայս ինչ յայսմանէ ընտրողաբար եւ ոչ կոտորել ի բազումս շփոթաբար։ Բայց բաժանեցաւ յերկուս իմաստասիրութիւն վասն երից պատճառաց։ Նախ եւ առաջին այս եթէ վասն այնորիկ իմաստասիրութիւն ի տեսականն եւ ի գործականն բաժանեցաւ վասն զի էակացեալ է ի մեզ տեսականն եւ գործականն։ Եւ տեսականն այսպէս որպէս յայտ առնեն մանկունք ամենեքեան հարցասէրք գոլով ի զրոյցս այսինքն հետաքրքիրք գոլով քանզի իւրաքանչիւր ոք ի մէնջ ախորժէ լսել ինչ։ Իսկ եւ գործականն նոյնպէս էակացեալ է ընդ մեզ որպէս յայտ առնէ հոգի ոչ երբէք դադարելով քանզի ի ննջելն ոչ երբէք դադարէ յածելով ընդ երազս այլ եւ յորժամ ոչ ննջեմք եւ ոչ ունիմք գործել ինչ կամ մազ ի հերոյ ճողեմք եւ կամ շիւղ ինչ շարժեմք։ Արդ վասն զի էակացեալ է ի մեզ տեսականն եւ գործականն վասն այսորիկ իմաստասիրութիւն յայսոսիկ բաժանի։ Իսկ երկրորդ պատճառ այս է յերկուս բաժանելոյ որպէս յառաջագոյն ուսաք իմաստասիրութիւն է նմանութիւն աստուծոյ որ ունի երկու զաւրութիւնս զտեսականն եւ զգործականն։ Տեսական է ըստ որում զամենայն գոյսս ճանաչէ իսկ գործական է ըստ որում արարիչ գոյ։ Վասն այսորիկ եւ իմաստասիրութիւն յերկուս բաժանի ի տեսականն եւ ի գործականն զի ի ձեռն տեսականին տպաւորեսցէ յինքեան զտեսական զաւրութիւն աստուածութեանն իսկ ի ձեռն գործականին զգործական զաւրութիւնն խնամ տանելով հոգւոց մարդկան եւ ի տգիտութենէ ի ճշմարիտ գիտութիւն ածելով։ Երրորդ պատճառ այս է իմաստասիրութիւն դիտաւորութիւն ունի զհոգիս մարդկան զարդարել։ Իսկ հոգիք մարդկան երկուս զաւրութիւնս բնաւորեցան ունել տեսական եւ կենդանական։ Եւ տեսական է այս միտք տրամախոհութիւն կարծիք զգայութիւն երեւակայութիւն վասն որոյ յառաջագոյն ասացաք։ Իսկ կենդանականն ունի զայսոսիկ կամաւորութիւն ընտրողութիւն յաւժարութիւն բարկութիւն ցանկութիւն։ Վասն այսորիկ եւ իմաստասիրութիւն յերկուս բաժանեցաւ ի տեսականն եւ ի գործականն որպէս զի ի ձեռն տեսականին զգիտնական զաւրութիւնսն հոգւոյն զարդարեսցէ իսկ ի ձեռն գործականին զկենդանականսն։ Վասն զի գործականն ուսուցանէ մեզ ոչ առնել ինչ ըստ բարկութեան եւ ոչ ցանկալ ինչ անպատեհիցն։ Արդ այսոքիկ թէ վասն էր իմաստասիրութիւն յերկուս բաժանեցաւ ի տեսականն եւ ի գործականն։ Եւ պարտ է գիտել թէ երկաքանչիւր ոք ի սոցանէ յաղթահարին ի միմեանց եւ յաղթահարեն զմիմեանս քանզի տեսականն յաղթահարէ զգործականն ըստ ենթակային քանզի տեսականին ամենայն գոյք ենթակային առ ի գիտել իսկ գործականին մարդկային միայն հոգիք քանզի զմարդկային միայն զհոգիս զարդարէ եւ ոչ զանբանիցն։ Իսկ տեսականն եւ զանբանից եւ զբանաւորաց զբնութիւնս գիտէ։ Իսկ գործականն յաղթահարէ զտեսականն ըստ կատարմանն վասն զի կատարումն տեսականին ճշմարտութիւն է իսկ կատարումն գործականին բարին զի ի ձեռն գործականին զարդարէ զբարսն ի բաց կտրելով զախտսն գործելով զբարին։ Իսկ ի ձեռն տեսականին զճշմարտութիւն վասն զի տեսականն է որ ուսուցանէ մեզ զճշմարտութիւն գոյիցն։ Իսկ բարին պատուականագոյն է քան զճշմարիտն որպէս ընդհանրականագոյն եւ ներպարունակական քանզի ամենայն որ ճշմարիտ է նա եւ բարի է այլ ոչ ամենայն բարի ճշմարիտ է քանզի գտանեմք երբեմն եւ զսուտն բարի որպէս զոր ասելոցս եմք։ Ետ ոմն ցոմն յաւանդ սուսեր եւ ի ժամանակի բարկութեան չոգաւ խնդրել որպէս զի սպանումն արասցէ իսկ նա ուրացաւ թէ ոչ ինչ ետուր ցիս եւ ստեաց։ Եւ ահա սուտ որ բարի գոյ։ 
Եւ վասն զի զիմաստասիրութիւն ի տեսականն եւ ի գործականն երկատեցաք պարտ է գիտել զի երկաքանչիւր ոք յերկատելոց մասանցս ստորաբաժանի։ Եւ նախ եւ առաջին տեսականն վասն զի պատուականագոյն է քան զգործականն վասն զի տեսականին ամենայն գոյք ենթակային իսկ գործականին միայն մարդկային հոգիք։ Եւ պարտ է գիտել եթէ այլաբար Պղատոն ստորաբաժանէ զտեսականն եւ այլաբար Արիստոտէլ։ Քանզի Պղատոն ստորաբաժանէ զտեսականն ի բնաբանականն եւ յաստուածաբանականն վասն զի ոչ կամի զուսումնականն մասն գոլ իմաստասիրութեան այլ նախակրթութիւն ինչ որպէս զքերթողականն եւ զճարտասանականն ուստի եւ առաջի իւրում համալսարանին մակագրեաց Աներկրաչափ ոք մի ներսամտեսցէ։ Արդ զայս մակագրեաց այսպէս վասն զի բազում իրս Պղատոն իմաստասիրէ աստուածաբանէ եւ վասն աստուածաբանութեանն կահաւորի։ Իսկ ուսումնականն գործակից լինի առ ի գիտել զաստուածաբանութիւնն որոյ մասն ինչ է երկրաչափութիւնն։ Իսկ Արիստոտէլ ստորաբաժանէ զտեսականն ի բնաբանականն յուսումնականն եւ յաստուածաբանականն։ Վասն զի եւ զուսումնականն որպէս մակացութիւն մասն իմաստասիրութեան ստորագրէ։ Եւ արդ այսոքիկ այսպէս։ Բայց պարտ է գիտել թէ վասն էր յերիս բաժանի տեսականն։ Վասն որոյ ասեմք թէ տեսականին ամենայն գոյք ենթակային առ ի գիտել իսկ ամենայն գոյք եռակի են կամ ենթակայութեամբ եւ մակամտածութեամբ նիւթաւորք գոն որպէս փայտ եւ քար եւ այլքն ամենայն ի տեսանելեացն։ Քանզի այսոքիկ եւ ենթակայութեամբ եւ մակամտածութեամբ նիւթաւորք գոն վասն զի ոչ է կարողութիւն զքար եւ զփայտ առանց նիւթոյ իմանալ։ Եւ կամ ենթակայութեամբ եւ մակամտածութեամբ իսկ աննիւթք որպէս աստուած հրեշտակ միտք հոգի։ Քանզի այսոքիկ եւ ենթակայութեամբ աննիւթք են եւ մակամտածութեամբ վասն զի ոչ գոյ կարողութիւն նիւթաւոր իմանալ զաստուած կամ զհրեշտակս կամ զմիտս կամ զհոգի։ Եւ կամ ենթակայութեամբ նիւթաւորք գոն իսկ մակամտածութեամբ աննիւթք որպէս ձեւք քանզի ձեւք ենթակայութեամբ նիւթաւորք գոն։ Քանզի ոչ կարէ եռանկիւնին եւ քառանկիւնին կամ այլ ձեւք առանց նիւթոյ բաղկանալ այլ կամ ի քարում եւ կամ ի փայտում եւ կամ յայլ ինչ նիւթում ունի զգոյութիւն։ Իսկ մակամտածութեամբ աննիւթք գոն քանզի յորժամ երեւակայէ ոք զձեւս ի տրամախոհութեան զնա ինքն զձեւն ըստ ինքեան տպաւորէ ի մակամտածութեան։ Քանզի որպէս մոմ առատպելով յինքեան զգիր մատանւոյ զնոյն ինքն առանձին զգիրն առատպէ յինքն եւ ոչ այլ ինչ նիւթ առնու ի մատանւոյն ըստ նմին աւրինակի եւ տրամախոհութիւն երեւակայելով յինքեան զձեւս ոչ ինչ առնու ի նիւթոյ այլ զնոյն ինքն զձեւս երեւակայէ եւ տրամատպաւորէ յինքեան։ Եւ արդ վասն զի տեսականին ամենայն գոյք ենթակային առ ի գիտել իսկ գոյքդ որպէս ասացաք եռակի են վասն այսորիկ եւ տեսականն յերիս բաժանեցաւ ի բնաբանականն յուսումնականն եւ յաստուածաբանականն։ Եւ պարտ է գիտել զի բնաբանականն կահաւորի վասն այնոցիկ որք ենթակայութեամբք եւ մակամտածութեամբ նիւթաւորք գոն։ Իսկ ուսումնականն կահաւորի վասն այնոցիկ որք ենթակայութեամբ նիւթաւորք գոն իսկ մակամտածութեամբ աննիւթք։ Իսկ աստուածաբանականն վասն որք ենթակայութեամբք եւ մակամտածութեամբք աննիւթք։ Արդ այսոքիկ այսպէս ելոց ասասցուք եւ վասն դասաւորութեան նոցին։ Եւ պարտ է գիտել զի բնաբանականն զառաջինն ընկալաւ դաս որպէս սննդակից եւ հուպ ի մեզ եւ որպէս ամենեւիմբ նիւթական։ Իսկ ուսումնական զմիջինն ընկալաւ դասաւորութիւն այսինքն ի մէջ բնաբանականին եւ աստուածաբանականին որպէս երկոցունց հաղորդ վասն զի եւ նիւթաւոր է որպէս բնաբանականն եւ աննիւթ որպէս աստուածաբանականն։ Իսկ աստուածաբանականն ի հարկէ զվերջինն ընկալաւ դասաւորութիւն վասն զի ոչ է կարողութիւն յետ բնաբանականին յաստուածաբանականն ամբառնալ վասն զի եւ ոչ է պարտ յամենեւիմբ նիւթականացն այն ինչ յամենեւին աննիւթականս մատչել ապա եթէ ոչ զնմանսն կրեմք այնոցիկ որք բազում ժամանակս յաղջամղջին տեղւոջ կացեալք այն ինչ առ արեգակն հայել ձեռնարկեն որք եւ նոյնժամայն կուրանան։ Արդ այսպէս որք յամենեւիմբ նիւթականացն յամենեւիմբ աննիւթականս մատչել զորս առակելով քերթութիւնն վասն Ոտոսի եւ Եփիալտոսի որք զՈսայ զլեառն ի վերայ Ոլիմպիոսի յաւժարեցան դնել եւ ի վերայ զՈսայ զտերեւաշարժն զԲիլոն որպէս զի երկին ճեմարան եղիցի որ նշանակէ ոչ այլ ինչ այլ եթէ իմաստասէրք գոլով ձեռնարկեցին առանց ուսումնականին յամենեւիմբ նիւթականացն յամենեւիմբ աննիւթականսն գոլ այսինքն ի բնաբանականացն յաստուածաբանականսն ամբառնալ։ Եւ զի պարտ է յետ բնաբանականին զուսումնականն ի կիր առնուլ պատուիրեաց հրաշալին Պղոտինոս ասելով թէ աւանդելի է նորագունիցն զուսումնականն առ ի յընտանեցուցանել զանմարմին բնութիւնն յորոց ձեռն անմարմին բնութիւնն գայ ի գիտութիւն։ Բայց տարակուսեն ոմանք ասելով եթէ ոչ միայն ուսումնականն ուսանի առ ի մէնջ այլ եւ բնաբանականն եւ աստուածաբանականն վասն էր սա միայն լսի ուսումնական։ Առ որս պատասխանատրեն պիթագորականք ասելով թէ յիրաւի սա միայն լսի ուսումնական վասն զի ի տրամախոհութեան ունի զգոյութիւն։ Իսկ որ ուսանիլն բնաւորեցաւ տրամախոհութիւն միայն է քանզի միտք պարզաբար ըմբռնումն գոյիցն է։
Բաժանեալ զտեսականն ի բնաբանականն եւ յուսումնականն եւ յաստուածաբանականն եկեսցուք այսուհետեւ եւ զիւրաքանչիւր ոք ի սոցանէ ստորաբաժանեսցուք։ Այլ վասն զի երկատութիւն բնաբանականին եւ աստուածաբանականին բազմախիտ է եւ մեծի լսողութեան ունի պէտս զայսոսիկ մեծագունիցն թողեալ իրողութեանց եկեսցուք եւ ասասցուք զերկատութիւն ուսումնականին ասասցուք եւ զհաւաստին սակս ուսումնականին քանզի է եւ այլ բազմախիտ երկատութիւն որք ի խորագոյն իրողութիւնս ասասցին։ Բայց սակայն զոր ասելոցս եմք ստոյգ եւ հաւաստի է զոր պարտ է մեզ հինգ գլխովք յայտ առնել։ Մի նախ եւ առաջին թէ ոյք եւ որչափ իցեն տեսակք ուսումնականին։ Երկրորդ յորում ասեմք զպատճառս քանիութեան։ Երրորդ յորում վասն տեսակացն եւ նոցին դասաւորութեան ճառեմք։ Չորրորդ յորում ասեմք թէ ոյք են գտաւղք տեսակաց ուսումնականին։ Հինգերորդ յորում ասեմք թէ ոյք ոմանք տեսակք յարակային տեսակացս այսոցիկ։ Արդ եկեսցուք յառաջին գլուխն եւ ասասցուք թէ ոյք եւ որչափ իցեն տեսակք ուսումնականին։ Եւ պարտ է գիտել թէ չորք են տեսակք թուականն երաժշտականն երկրաչափականն եւ աստեղաբաշխականն։ Եկեսցուք եւ յերկրորդ գլուխն եւ ասասցուք զպատճառս քանիութեան տեսակաց ուսումնականին։ Եւ պարտ է գիտել թէ ուսումնականն քանակիւն գոյանայ եւ այսոքիւք կահաւորի կամ թուականաւն որպէս ինքն իսկ թուականն որ է քանակ եւ կամ բաղազանութեամբ հնչմանց որպէս երաժշտականն քանզի եւ այս քանակ է քանզի խնդրէ թէ որ է որ զերկպատիկ բան ունի եւ որ է որ զկիսաբոլոր եւ որ զմակեռակն եւ որ զմակքառակն։ Եւ կամ տարակացութեամբ երկրի որպէս երկրաչափականն քանզի եւ այս քանակ է։ Եւ կամ շարժմամբ երկնային մարմնոյն որպէս աստեղաբաշխականն քանզի եւ այս քանակ է քանզի ունին շարժմունք տարակացութիւնք ըստ որոց շարժին։ Արդ այսոցիկ այսպէս ելոց եւ ծանուցելոց եթէ ուսումնականն քանակիւն գոյանայ պարտ է գիտել թէ քանակն երկակի է կամ շարունակ է կամ տարորոշ։ Եւ շարունակ քանակ է որոյ մասունքն առ մի սահման շարամերձին որպէս որմոյ քար որ է շարունակ քանակ քանզի եթէ զաւրութեամբ հատանես եւ բաժանես ի բազում տեղիս զամենայն մասունս նորա հատեալքն եւ բաժանեալքն առ մի սահման շարամերձին քանզի այս հատած յայն հատած շարամերձեալ իմանի յորժամ իմանալի զգիծն առնուցուս ի լինել բաժանման։ Քանզի իմանալի գիծն զաւրութեամբ առնելով զբաժանմունս եւ միջակ գոլով զաւրութեամբ բաժանեցելոցն գտանի այս մասն շարամերձեալ իմանալի գծով յայն եւ այն իմանալի գծով յայլ եւ ի ձեռն իմանալի գծոյն շարամերձեալք գոն միմեանց։ Բայց ասասցուք զաւրութեամբ բաժանեալ զշարունակն եւ ոչ ազդմամբ վասն զի ազդմամբ բաժանեալ տարորոշ առնէ եւ ընկենու ի բնութենէ շարունակին։ Իսկ տարորոշ քանակ է տրամորոշեալն եւ ոչ ինչ ունելով ընդ մէջ որով կարող գոյ շարամերձեալ զայս մասն առ այն որպէս ի թիւսդ քանզի տասն տարորոշեալ է թէպէտ եւ ի միակացն առնու զնա շարակացեալ ի հնգէ եւ ի հնգէ ոչ ունի այլ թիւ ի մէջ հնգիցն որով շարամերձին առ միմեանս քանզի թէ առնու զմիակն ի մէջ հնգիցն անկանի ի տասն լինելոյ։ Եւ արդ այսոքիկ այսպէս։ Բայց պարտ է գիտել եթէ իւրաքանչիւր ոք ի տեսակաց քանակիս երկակի ասի գոլ քանզի եւ տարորոշն երկակի ասի վասն զի է որ ըստ ինքեան ասի եւ է որ ըստ բաղազանութեան։ Եւ ըստ ինքեան որպէս յորժամ զթիւ ըստ ինքեան առանձինն առնումք որգոն յորժամ զտասն ինքն ըստ ինքեան առնումք ոչ բաղազանելով զնա առ այլ թիւ։ Իսկ ըստ բաղազանութեան է յորժամ զոք մի ի թուոցն բաղազանեմք առ այլ թիւ որպէս զտասն առ հինգ ասելով թէ տասն հնգին կրկնապատիկ է։ Այլ եւ շարունակ քանակն երկակի է քանզի է որ անշարժ է եւ որ շարժուն անշարժ որպէս երկիր վասն զի ոչ շարժի յայսմ տեղոյ յայլ տեղի իսկ շարժուն որպէս երկին որ է մշտաշարժ։ Արդ այսոցիկ այսպէս ելոց վասն զի ուսումնականն որպէս յառաջագոյն ասացաք քանակիւն բաղկանայ իսկ զքանակն երկակի ասացաք է որ տարորոշ եւ է որ շարունակ։ Եւ դարձեալ զիւրաքանչիւր ոք ի նոցանէ երկակի զտարորոշն ըստ ինքեան եւ ըստ բաղազանութեան եւ զշարունակն անշարժ եւ շարժուն որք ընդ ամենայն չորք լինին տեսակք։ Արդ ըստ համեմատութեան այսց չորից տեսակաց քանակի չորս ունի եւ ուսումնականն որ քանակիւն գոյանայ զթուականն զերաժշտականն զերկրաչափականն զաստեղաբաշխականն յորոց թուականն բաղկանայ ի տարորոշ քանակէն որ ըստ ինքեան իսկ երաժշտականն ի տարորոշ քանակէն որ ըստ բաղազանութեան իսկ երկրաչափականն յանշարժ շարունակ քանակէն իսկ աստեղաբաշխականն ի շարժուն շարունակ քանակէն։ Ընդ այսոսիկ եւ երկրորդ գլուխն։ Եկեսցուք եւ յերրորդ գլուխն եւ ասասցուք զկարգ դասաւորութեան տեսակաց ուսումնականին։ Եւ պարտ է գիտել եթէ թուականն եւ երաժշտականն զառաջին կարգ դասաւորութեան ընկալան քան զերկրաչափականն եւ զաստեղաբաշխականն վասն զի թուականն եւ երաժշտականն տարորոշ քանակիւն բաղկանան իսկ երկրաչափականն եւ աստեղաբաշխականն շարունակ քանակիւն բաղկանան։ Իսկ տարորոշ քանակն պատուականագոյն է քան զշարունակն վասն զի տարորոշ քանակն կարող գոյ անշփոթաբար զանազան տեսակս ընդունել որպէս քսան եւ հինգն տարորոշ քանակ գոլով անշփոթաբար ընկալաւ զանազան տեսակս բոլոր գոլով եւ քառանկիւնի։ Եւ բոլոր վասն զի որպէս ի բոլորումն սկիզբն շարամերձեալ գոյ կատարման վասն զի կարող գոյ ի բոլորումն նոյն նշան եւ սկիզբն լինել եւ կատարումն։ Այսպէս եւ աստանաւր ի հնգէ սկիզբն արարեալ բազմապատկաբար աւարտեցաւ բոլորաբար ի նոյն հինգ որպէս հնգիցս հինգ քսան եւ հինգ ահա ի հնգէ սկիզբն արարեալ աւարտեցաւ ի հինգ։ Իսկ քառանկիւնի դարձեալ վասն զի ամենայն թիւ յինքեան բազմապատկելով զքառանկիւնի թիւն բացակատարէ որպէս երիցս երեք ինն չորիցս չորս տասն եւ վեց նոյնպէս եւ հնգիցս հինգ քսան եւ հինգ։ Իսկ շարունակ քանակն ոչ կարէ անշփոթաբար զանազան տեսակս ընդունել վասն զի մոմ որ է շարունակ քանակ եթէ ոք ստեղծանէ զնա ըստ Տիգրանայ կերպարանին ոչ կարէ այլ կերպարան ընդունել եթէ ոչ յառաջագոյն ի բաց եղծանի ապա եթէ ոչ շփոթումն լինի։ Արդ վասն զի տարորոշ քանակն պատուականագոյն է քան զշարունակն վասն այսորիկ թուականն եւ երաժշտականն տարորոշ քանակիւն բաղկանալով զառաջին դաս ընկալան քան զերկրաչափականն եւ զաստեղաբաշխականն։ Իսկ թուականն դարձեալ յառաջադասի քան զերաժշտականն վասն զի թուականն որպէս յառաջագոյն ասացաք տարորոշ քանակիւն որ ըստ ինքեան է բաղկանայ։ Իսկ երաժշտականն տարորոշ քանակիւն որ ըստ բաղազանութեան։ Եւ նախագոյն է ըստ ինքեանն քան ըստ բաղազանութեան քանզի եւ պարզաբար լինելն քան զայսպէս լինելն։ Իսկ երկրաչափականն յառաջագոյն է քան զաստեղաբաշխականն վասն զի երկրաչափականն ի շարունակ քանակէն որ անշարժն է բաղկանայ։ Իսկ աստեղաբաշխականն ի շարունակ քանակէն որ շարժունն է։ Իսկ անշարժն յառաջագոյն է քան զշարժունն զի անշարժն է սկիզբն շարժման զի ամենայն որ հանդերձեալ է շարժիլ ի դադարմանէ եւ յանշարժէն ունի սկիզբն շարժման։ Այսոքիկ եւ վասն դասաւորութեան տեսակաց ուսումնականին։ Եկեսցուք այսուհետեւ եւ ի չորրորդ գլուխն եւ ասասցուք թէ ոյք ոմանք են գտողք այսոցիկ տեսակաց։ Եւ պարտ է գիտել եթէ զթուականն փիւնիկեցիք գտին որպէս վաճառականք գոլով եւ թուականութեան պէտս ունելով առ ի համարել։ Իսկ զերաժշտականն թրակացիք վասն զի անտի էր Որփեւս զորմէ ասեն նախ գտանել զերաժշտականն։ Իսկ զաստեղաբաշխականն քաղդեացիք վասն անամպ եւ հանապազաջինջ գոլով աւդոցն դիւրաւ կարացին ըմբռնել զշարժմունս աստեղաց։ Իսկ զերկրաչափականն եգիպտացիք գտին ի հարկէ քանզի Նեղոս գետոյ ի ծովանալ ի վերայ Եգիպտոսի եւ խառնակել զսահմանս արտավարացն կռիւք եւ սպանմունք լինէին եգիպտացւոցն ի վերայ իւրաքանչիւր սահմանի մինչեւ իմացան չափ մի որում անուն էր սպանակ զայն դնելով գտանէին զսահմանս իւրաքանչիւր արտավարի ուստի եւ ապա երկրաչափութիւն գտաւ։ Եկեսցուք այսուհետեւ ի հինգերորդ գլուխն եւ ասասցուք թէ որպիսիք իցեն տեսակք յարակացեալք այսոցիկ տեսակաց։ Եւ պարտ է գիտել եթէ թուականին յարակայանայ համարողականն բայց զանազանին ի միմեանց վասն զի թուականն զբնութիւն թուոց խնդրէ եւ քննէ եւ որ ըստ ինքեան իմանի թիւ այնու բաղկանայ եւ ոչ հատանէ զմիակն։ Իսկ համարողականն զգալի թուականութեամբն բաղկանայ եւ միակն հատանէ ի կէս եւ յերրեակ եւ ի չորրեակ։ Իսկ երաժշտականին յարակայանայ նիւթական երաժշտականն այսինքն որ փանդռամբք եւ փողովք եւ ծնծղայիւք բաղկանայ։ Իսկ ստոյգ երաժշտականն բանի միայն պիտանացեալ բաղկացուցանէ զինքն։ Իսկ երկրաչափականին յարակայանայ երկրաբաժանականն վասն զի երկրաչափականն բանիւ բաղկանայ իսկ երկրաբաժանականն գործով։ Իսկ աստեղաբաշխականին յարակայանայ գնդականն եւ զանազանին ի միմեանց վասն զի աստեղաբաշխականն գիտութեամբ երկնային մարմնոյն շարժմամբ բաղկանայ իսկ գնդականն ամենայն գնդաձեւ մարմնով եւ նոցին բաժանմամբ քանզի ասէ զպէսպէս հատմունս գնդաձեւականացն։ Եւ պարտ է գիտել թէ մեծ է զաւրութիւն երաժշտականին պէսպէս կրիւք ըմբռնելով զհոգին եւ տրամադրելով որպէս յայտ առնեն մրմունջք եւ ողբք ըստ ինքեանց տրամադրելով զհոգին։ Որպէս վիպասանեալ է ոմանց վասն Աղեքսանդրի թէ ի խրատութեան ելով երաժիշտն զպատերազմականն նուագէր զմատն եւ նա իսկոյն զինեալ արտաքս դիմեաց։ Իսկ դարձեալ երաժշտին զուրախանականն բախեալ զնուագս նա անդրէն դարձեալ ի բազմականսն ճեմէր։ 
Ուսեալք եթէ իմաստասիրութիւն բաժանի ի տեսականն եւ ի գործականն եւ տեսականն ի բնաբանականն եւ յուսումնականն եւ յաստուածաբանականն եկեսցուք այսուհետեւ եւ ասասցուք եթէ ըստ որում յեղանակի եղեւ բաժանումն այսոցիկ քանզի զբաժանումն գործականին յետ այսորիկ ունիմք ասել։ Այլ զի զայսոսիկ ուսցուք ասասցուք եթէ որչափ եւ որպիսիք իցեն բաժանման յեղանակք։ Եւ պարտ է գիտել եթէ ոմանք ութ յեղանակս ասեն գոլ բաժանման եւ են այսոքիկ։ Որպէս ի սեռէ ի տեսակս որպէս ի տեսակէ յանհատս որպէս ի բոլորէ ի մասունս։ Եւ այս երկակի կամ ի նմանամասնեայս լինի կամ յաննմանամասնեայս։ Որպէս ի հոմանուն ձայնէ ի զանազան նշանակեալս որպէս յէութենէ ի պատահումն որպէս ի պատահմանէ յէութիւն որպէս ի պատահմանէ ի պատահումն որպէս ի միոջէ եւ առ մի։ Արդ որպէս ի սեռէ ի տեսակս յորժամ բաժանեմք զկենդանին ի բանականն եւ յանբանն։ Իսկ ի տեսակէ յանհատս որպէս զհանուր մարդ բաժանեմք ի Սոկրատէս ի Պղատոն յԱղկիպիադէս եւ յիւրաքանչիւր անհատս։ Իսկ ի բոլորէ ի մասունս նմանամասնաբար որպէս յորժամ զբոլոր երակն բաժանեմք ի փոքր երակս որք նմանամասնաբարք են բոլորին վասն զի զնոյն բնութիւն բոլորին ունին։ Իսկ ի բոլորէ ի մասունս աննմանամասնաբար որպէս յորժամ զբոլոր գլուխն բաժանեմք յաչս յականջս յունչս որք են աննմանք վասն զի ոչ բոլորին եւ ոչ միմեանց նմանք գոն։ Իսկ ի հոմանուն ձայնէ ի զանազան նշանակեալս որպէս յորժամ զշուն ձայնդ բաժանեմք յերկնային եւ յերկրային եւ ի ծովային։ Իսկ յէութենէ ի պատահումն որպէս յորժամ ասեմք թէ ի մարդկանէ ոմանք սպիտակք են եւ ոմանք սեաւք։ Իսկ ի պատահմանէ յէութիւն որպէս յորժամ ասեմք թէ սպիտակին ոմանք ձիւն են եւ ոմանք բուռ։ Իսկ ի պատահմանէ ի պատահումն որպէս յորժամ ասեմք թէ սպիտակին ոմանք ջերմ են եւ ոմանք ցուրտ ջերմ որպէս կիր ցուրտ որպէս ձիւն։ Իսկ ի միոջէ որպէս յորժամ ասեմք բժշկական գիրք բժշկական դեղ բժշկական գործի։ Իսկ առ մին յորժամ ասեմք առողջային գիրք առողջային տած առողջային դեղք վասն զի առ մին բացահայելով այսինքն առ առողջութիւն անուանեցաք զառողջայինս։ Եւ այսոքիկ այսպէս։ Բայց պարտ է գիտել թէ յասացելոց յեղանակացդ երեք են ստուգապէս յեղանակք բաժանման որպէս ի սեռէ ի տեսակս որպէս ի բոլորէ ի մասունս որպէս ի հոմանուն ձայնէ ի զանազան նշակեցեալսն։ Իսկ այլ յեղանակքն ոչ կարող գոն բաղկանալ որպէս եւ առ ի մէնջ ցուցցին վասն զի ոչ կարէ որպէս ի տեսակէ յանհատս լինել բաժանումն զի անհատքն անբաւք եւ անորիշք են առ ի թուել վասն զի ոմանք ապականին եւ ոմանք լինին զորս ոչ կարեմք ընդ թուով արկանել։ Այլ եւ ոչ ի պատահմանէ յէութիւն է իսկապէս յեղանակ բաժանման քանզի ասելն թէ սպիտակին ոմն ձիւն է եւ ոմն բուռ չէ իսկապէս յեղանակ բաժանման վասն զի ոչ եթէ զսպիտակն զինքն ըստ ինքեան առանց մարմնոյ բաժանէ այլ զմարմինն բաժանէ յորում սպիտակն։ Իսկ մարմին էութիւն է ապա ուրեմն զէութիւն յէութիւն բաժանէ եւ ոչ զպատահումն յէութիւն։ Եւ դարձեալ ամենայն որ բաժանի ի նմանն բաժանի եւ ոչ յաննմանն վասն զի կենդանին բաժանելով բանաւորն եւ յանբանն ի կենդանի բանաւորն եւ ի կենդանի անբանն բաժանեցաւ այլ ոչ եթէ յոչ կենդանին որ է աննման։ Իսկ պատահումն յէութիւն բաժանելով յաննման բաժանի։ Արդ ըստ այսմ յարացուցի եւ ոչ էութիւն ի պատահումն բաժանելով իսկապէս յեղանակ բաժանման ասի եւ ոչ դարձեալ պատահումն ի պատահումն բաժանելով քանզի ասելն թէ սպիտակին ոմանք ջերմ են եւ ոմանք ցուրտ ոչ եթէ զպատահումն ինքն ըստ ինքեան բաժանէ զըստ ինքեանց պատահմունս այլ զմարմինս բաժանէ յորս պատահմունքն։ Այլ եւ ոչ ի միոջէն եւ առ մին ասի յեղանակ բաժանման այլ որպէս թիւ ինչ վասն զի ի միոջէն անորիշք եւ անթիւք են ըստ նմին բանի եւ առ մին Ապա ուրեմն երեք են իսկապէս յեղանակք բաժանման որպէս ի սեռէ ի տեսակս որպէս ի բոլորէ ի մասունս որպէս ի հոմանուն ձայնէ ի զանազան նշանակեալս։ Բայց պարտ է եւ զպատճառսն յեղանակաց բաժանման իսկիցն եւ անիսկիցն ի բաժանմանէ յումեմնէ գտեալս ասել այսպէս եւ ըստ այսմ աւրինակի։ Ամենայն որ միանգամ բաժանելի է եւ բաժանի կամ ըստ էութեան կամ ըստ ինքեան բաժանի եւ կամ ըստ պատահման եթէ ըստ ինքեան բաժանի կամ որպէս իր բաժանի կամ որպէս ձայն։ Եւ եթէ որպէս իր բաժանի այսոքիկ յեղանակք բաժանման լինին որպէս ի սեռէ ի տեսակս որպէս ի տեսակէ յանհատս որպէս ի բոլորէ ի մասունս որպէս ի միոջէն եւ առ մին քանզի այսոքիկ որպէս իր բաժանիլ բնաւորեցան։ Իսկ եթէ որպէս ձայն յեղանակ բաժանման լինի որպէս հոմանուն ձայն ի զանազան նշանակիցեալս։ Իսկ եթէ ըստ պատահման բնաւորեցաւ բաժանիլ բաժանելին այլքն եւս յեղանակք բաժանման լինին որպէս էութիւն ի պատահումն որպէս պատահումն յէութիւն որպէս պատահումն ի պատահումն։ 
Ասացեալք զտրամատական յեղանակս եկեսցուք եւ ասասցուք որում յեղանակի բաժանի իմաստասիրութիւն ի տեսականն եւ ի գործականն։ Եւ պարտ է գիտել եթէ որպէս սեռ ի տեսակս ոչ կարէ բաժանիլ վասն զի յընդդիմաբաժանեալ տեսակսն ոչ գոյ տեսանել վերջին եւ առաջին որպէս բաժանեցելոյ կենդանոյն ի բանականն եւ յանբանն ոչ գոյ ասել եթէ բանականն յառաջագոյն է քան զանբանն եւ կամ անբանն քան զբանականն այլ զոյգք եւ համայնք գոն։ Իսկ ի տեսականին եւ ի գործականին է առաջին եւ վերջին քանզի տեսականն առաջին է վասն զի ի ձեռն տեսականին եւ բանի գայ ի գործականն զի մի անբան եւ անպատճառ եղիցի գործականն։ Եւ յայտ է թէ ոչ լինել բաժանումն ի տեսականն եւ ի գործականն որպէս ի սեռէ ի տեսակս։ Երկրորդ վասն զի յընդդիմաբաժանեալ տեսակսն ոչ ունի պէտս մինն միւսումն առ ի բաղկանալ իսկ ի տեսականումն եւ ի գործականումն ոչ այսպէս այլ պէտս ունի գործականն տեսականին որով բաղկանայ եւ յարդարի զի մի անբան եւ անպատճառ եղիցի։ Այլ պարտ է նախ տեսականաւն քննել զըստ բնութեան բարին եւ այնպէս նովաւ բաղկացուցանել զգործականն։ Ապա ուրեմն ոչ բաժանի իմաստասիրութիւն ի տեսականն եւ ի գործականն որպէս սեռ ի տեսակս այլ եւ ոչ որպէս տեսակ յանհատս վասն զի անհատքն անբաւք եւ անպարունակելիք գոն իսկ այսոքիկ ոչ են անբաւք այլ երկուք միայն տեսական եւ գործական։ Եւ դարձեալ անհատքն մասամբ ցուցանին իսկ այսոքիկ ոչ։ Յայտ է թէ ոչ կարող գոյ իմաստասիրութիւն որպէս տեսակ յանհատս բաժանիլ ի տեսականն եւ ի գործականն։ Այլ եւ ոչ որպէս հոմանուն ձայն ի զանազան նշանակիցեալսն վասն զի ի հոմանունսն ոչ գոյ առաջին եւ վերջին վասն զի ոչ ոք ասէ թէ երկնային շունն յառաջագոյն է քան զերկրային եւ կամ երկրայինն քան զծովայինն։ Իսկ աստ որպէս կանխաւ ցուցաք յառաջագոյն է տեսականն քան զգործականն։ Ապա ուրեմն ոչ կարող գոյ իմաստասիրութիւն բաժանիլ ի տեսականն եւ ի գործականն որպէս հոմանուն ձայն ի զանազան նշանակիցեալսն։ Այլ եւ ոչ որպէս էութիւն ի պատահումն եւ ոչ որպէս պատահումն յէութիւն վասն զի իմաստասիրութիւն ոչ է էութիւն ոչ տեսականն եւ ոչ գործականն այլ պատահմունք։ Այլ եւ ոչ որպէս պատահումն ի պատահումն վասն զի պատահումն ի պատահումն կամ որպէս սեռ ի տեսակս բաժանի կամ որպէս էութիւն յէութիւն։ Արդ ցուցաք թէ ոչ որպէս սեռ ի տեսակս բաժանի եւ ոչ որպէս էութիւն յէութիւն վասն զի պատահումն է։ Այլ եւ ոչ որպէս բոլոր ի մասունս ոչ նմանամասնաբար եւ ոչ աննմանամասնաբար վասն զի նմանամասնաբարքն եւ միմեանց հոմանունաբար ասին եւ բոլորումն իսկ տեսականն եւ գործականն թէպէտ եւ բոլորումն հոմանունաբար ասին այլ ոչ միմեանց այլ եւ ոչ աննմանամասնաբար։ Վասն զի աննմանամասնաբար բաժանեալքն ոչ բոլորումն եւ ոչ միմեանց ասին հոմանունաբար իսկ տեսականն եւ գործականն թէպէտ եւ միմեանց ոչ ասին հոմանունաբար այլ բոլորումն ասին վասն զի եւ նա իմաստասիրութիւն է եւ նոքա։ Արդ իմանամք յասացելոցդ թէ որպէս ի միոջէ եւ առ մի եղեւ բաժանումն իմաստասիրութեան քանզի որպէս ի միոջէ ումեքէ իմաստասիրութենէ անուանեցան իմաստասիրութիւն եւ տեսականն եւ գործականն։ Բայց սակայն Արիստոտէլ ասէ թէ որպէս բոլոր ինչ ի մասունս բաժանեցաւ։ Եւ բարիոք ասէ վասն զի տեսականն եւ գործականն մասունք իմաստասիրութեան են։ Եւ որպէս միոյ մասին պակասելոյ հարկ է զբոլորն անկատար գոլ նոյնաւրինակ եւ գործականին ոչ ելոյ անկատար է իմաստասիրութիւն քանզի պարտ է կատարեալ իմաստասիրին ոչ միայն տեսականաւն այլ եւ գործականաւն զարդարիլ։ Եւ եթէ ոք ասիցէ յինչ եղեւ բաժանումն ի նմանամասնականն թէ յաննմանամասնականն ասեմք թէ ի նմանամասնականն քանզի եւ բոլորումն եւ միմեանց հոմանունաբար ասին որ է յատուկ եւ առանձին նմանամասնեայ բոլորին եւ ինքեանց հոմանունաբար ասիլ։ Նմանապէս եւ աստ զի որպէս իմաստասիրութիւն իմաստասիրութիւն ասի այսպէս տեսականն եւ գործականն իմաստասիրութիւն ասին։ Եւ ոչ միայն այս այլ եւ կարող գոյ տեսականն գործական ասիլ եւ գործականն տեսական։ Եւ տեսականն գործական ասի վասն զի գործ մտաց է իսկ գործականն տեսական վասն զի ծնունդ տեսականին է գործականն վասն զի նախ տեսականաւն գտեալ զողջախոհութիւն բարի գոլ գործելով զնոյն յարդարեաց։ Արդ ուսեալք եթէ որպէս իմաստասիրութիւն բաժանեցաւ որպէս բոլոր ի մասունս նմանամասնաբար եկեսցուք այսուհետեւ եւ ասասցուք թէ ըստ որում յեղանակի եւ տեսականն բաժանեցաւ ի բնաբանականն յուսումնականն եւ յաստուածաբանականն։ Եւ պարտ է գիտել թէ որպէս ի սեռէ ի տեսակս ոչ եղեւ բաժանումն վասն զի յընդդիմաբաժանեալ տեսակսն ոչ եղեւ բաժանումն քանզի յընդդիմաբաժանեալ տեսակս ոչ է առաջին եւ վերջին։ Իսկ աստանաւր վասն զի նախ եւ առաջին բնաբանականն ապա ուսումնականն եւ ապա աստուածաբանականն։ Եւ դարձեալ թէ ոչ երբէք սեռ յերիս բնաւորեցաւ բաժանիլ իսկ տեսականն յերիս ի բնաբանականն յուսումնականն եւ յաստուածաբանականն։ Եւ պարտ է գիտել եթէ որպէս սեռ ի տեսակս ոչ եղեւ բաժանումն վասն որոյ ասեն ոմանք եթէ զիարդ շնչականն սեռ գոլով յերիս բաժանեցաւ ի կենդանին ի կենդանաբոյսն եւ ի բոյսս։ Առ որս ասասցուք եթէ ցուցանել ունիմք եթէ ոչ է բարիոք բաժանումդ այդ։ Դարձեալ ընդդէմ դնելով ասեն թէ ահա ճարտասանականն սեռ գոլով յերիս բաժանի տեսակս յատենականն ի բաղխոհականն ի կացրդականն։ Առ որս ասասցուք թէ ոչ է բարիոք բաժանումդ եւ ոչ որպէս ի սեռէ ի տեսակս ասի բաժանիլ ճարտասանականն յայսոսիկ վասն զի յընդդիմաբաժանեալ տեսակսն ոչ գոյ ժամանակական զանազանութիւն որպէս բանականն եւ անբանն բաժանեալ ոչ ունին ժամանակական բաժանումն քանզի ոչ ունիմք ասել եթէ բանականն յանցեալ ժամանակի եւ անբանն ի ներկայում կամ յապառնւոջն։ Իսկ անուանեալ տեսակք ճարտասանականիդ ժամանակական ունին առ միմեանս զանազանութիւնս վասն զի բաղխոհականն վասն ապառնւոյ ժամանակի ունի զգոյութիւն վասն զի յորժամ ոք ումեք խորհրդակից գոյ վասն հանդերձելոյն խորհի։ Իսկ ատենականն վասն անցելոյ ժամանակին ունի զգոյութիւն վասն զի ամենայն որ դատի վասն այնոցիկ դատի զորս գործեացն։ Իսկ կացրդականն յաղագս ներկային գոյանայ վասն զի զաճումն առընթերակայից բարեացն ունի յինքեան։ Ուստի յայտ է թէ ոչ են իսկապէս տեսակք ի սեռէ բաժանեալքն վասն որոյ ոչ է բարիոք բաժանումն ճարտասանականին յասացեալ տեսակսդ։ Այլ եւ ոչ որպէս բոլոր ի մասունս ասի բաժանիլ տեսականն ոչ ի նմանամասնականսն եւ ոչ յաննմանամասնականսն։ Ի նմանամասնականսն վասն զի թէպէտ եւ միմեանց ոչ ասին հոմանունաբար այլ բոլորումն ասին վասն զի եւ բնաբանականն տեսական ասի եւ ուսումնականն եւ աստուածաբանականն վասն զի որպէս բազում անգամ ասացաք նմանամասնականացն յատուկ այն է եւ բոլորումն եւ միմեանց հոմանունաբար ասիլ։ Այլ եւ ոչ աննմանամասնաբար զի յատուկ աննմանամասնեայց է ոչ բոլորումն հոմանունաբար ասիլ եւ ոչ ինքեանց։ Իսկ սոքա թէպէտ եւ միմեանց ոչ ասին հոմանունաբար այլ բոլորումն ասին։ Այլ եւ ոչ որպէս տեսակ յանհատս ասի բաժանիլ տեսականն եւ ոչ որպէս էութիւն ի պատահումն եւ ոչ որպէս պատահումն յէութիւն եւ ոչ որպէս պատահումն ի պատահումն եւ ոչ որպէս հոմանուն ձայն ի զանազան նշանակիցեալս վասն ասացելոց յառաջագոյն պատճառացդ։ Այլ են որպէս ի միոջէ եւ առ մի վասն զի բնաբանականն եւ ուսումնականն եւ աստուածաբանականն որպէս ի միոջէ ի տեսականէն անուանեցան տեսական իւրաքանչիւր ոք։ Եւ այսոքիկ այսպէս։ Եկեսցուք այսուհետեւ եւ ասասցուք թէ ըստ որում յեղանակի եւ ուսումնականն բաժանի ի թուականն յերաժշտականն յերկրաչափականն եւ յաստեղաբաշխականն։ Եւ ասելի է թէ ոչ որպէս սեռ ի տեսակս բաժանի եւ ոչ որպէս տեսակ յանհատս եւ ոչ որպէս բոլոր ի մասունս եւ ոչ որպէս հոմանուն ձայն ի զանազան նշանակիցեալս եւ ոչ որպէս էութիւն ի պատահումն եւ ոչ որպէս պատահումն յէութիւն եւ ոչ որպէս պատահումն ի պատահումն վասն ասացելոցդ յառաջագոյն պատճառացդ այլ որպէս ի միոջէ եւ առ մի վասն զի թուականն եւ երաժշտականն եւ երկրաչափականն եւ աստեղաբաշխականն որպէս ի միոջէ յուսումնականէն իւրաքանչիւր ոք ուսումնական կոչեցաւ։ 
Յետ ասացելոյ զբաժանումն տեսականին եկեսցուք եւ ի բաժանումն գործականին։ Զի թէպէտ եւ յետ տեսականին է վասն զի ի ձեռն տեսականին յարդարի եւ ի ձեռն բանին պաճուճէ զբարոյականն եւ հնազանդեցուցանէ զախտս այլ սակայն ոչ է պարտ արհամարհել զնա վասն զի որպէս ասէ Պղատոն թէ իմաստասէր կոչեմ ես ոչ զայն որ շատն գիտէ եւ ոչ որ բազում ինչ է միտ առնուլ կարող է այլ որ անբիծ եւ անաղտ կենցաղավարութիւն ստացեալ ունի յինքեան քանզի կատարեալ իմաստասէր է ոչ որ բազում ինչ գիտէ այլ որ զախտս կարող գոյ հնազանդեցուցանել։ Արդ եկեսցուք եւ ասասցուք զբաժանումն գործականին։ Եւ պարտ է գիտել եթէ այլաբար բաժանեն զգործականն արիստոտէլականքն եւ այլաբար պղատոնականքն։ Քանզի արիստոտէլականքն յերիս բաժանեն զնա ի քաղաքականն ի տնտեսականն ի բարոյականն։ Եւ յիրաւի յերիս բաժանի վասն զի յորժամ զարդարէ ոք զբարս կամ զմիոյ ուրուք զարդարէ զբարս եւ լինի բարոյական եւ կամ զտան եւ լինի տնաւրինական եւ կամ զքաղաքի եւ լինի քաղաքական։ Եւ զի այսոքիկ յերիս բաժանին ցուցանէ յիւրոց շարագրածացն Արիստոտէլ։ Վասն զի Արիստոտէլ գրեաց զբարոյականն յորում վասն բարուց ճառէ եւ վասն տան յորում վասն տնտեսականին ճառէ յորում ասէ չորք են ընթացակիցք առ ի տան կարգաւորութիւն։ Միամտութիւն առն եւ կնոջ առ միմեանս եւ սէր յորդեաց վերայ եւ երկիւղ ի վերայ ծառայից եւ չափաւորութիւն ելեւմտիցն։ Վասն զի երկաքանչիւրոցն անչափութիւն յոռեգոյն է զի եթէ բազում են մուտք եւ դուզնաքեայ ելք այնպիսին ընդ ագահս հաշուի իսկ եթէ դուզնաքեայ մուտք եւ առաւել ելք այնպիսին ընդ անառակս է։ Բայց գրեաց եւ այն քաղաքականս յորում վասն կարգաւորութեան քաղաքի ճառէ։ Նմանապէս եւ Պղատոն գրեաց քաղաքականս եւ զնոյն կարգաւորութիւն զԱրիստոտէլին ունի։ Եւ պարտ է գիտել զի ի քաղաքական շարագրութեանցն մի դիտաւորութիւն ունին Արիստոտէլ եւ Պղատոն վասն զի իւրաքանչիւր ոք ի դոցանէ ասէ թէ զիարդ պարտ է կարգաւորիլ քաղաքի։ Իսկ ի քաղաքականութեանն զանազան է դիտաւորութիւն եւ շարագրութիւն եւ մակագրութիւն վասն զի Պղատոն եզակի մակագրեաց Զքաղաքականութիւն իսկ Արիստոտէլ յոգնակի Զքաղաքականութիւնք վասն որոյ եւ դիտաւորութիւն զանազան գոյ։ Քանզի Արիստոտէլ ասէ թէ զիարդ քաղաքավարեցան առաջինքն այսինքն արգիացիք եւ բիովտացիք եւ այլք ամենայն յոյնք իսկ Պղատոն ասէ թէ զիարդ պարտ է քաղաքավարիլ։ Աստուստ պարտ է գիտել եթէ պղատոնականքն ընդդէմ ասեն արիստոտելականացն վասն բաժանման գործականին ասեն թէ ոչ բարիոք արարին զառաջիկայ բաժանումնդ յերիս բաժանելով քանզի ոչ երբէք սեռ յերիս բաժանի այլ յերկուս որպէս կենդանին ի բանականն եւ յանբանն գոյնն ի սպիտակն եւ ի սեաւն։ Երկրորդ վասն զի ոչ երբէք յընդդիմաբաժանեալ տեսակսն մինն ի միւսումն տեսանի քանզի ոչ երբէք բանականն յանբանումն տեսանի եւ ոչ անբանն ի բանականումն։ Իսկ աստանաւր բարոյականն ի տնաւրինականումն տեսանի եւ տնաւրինականն ի քաղաքականումն։ Երրորդ առ այսոքիւք ոչ երբէք մի տեսակն համակար գոյ սեռի քանզի ոչ կարէ բանականն համակար գոլ կենդանոյն որ է սեռ եւ ոչ անբանն միայն այլ երկոքեան միանգամայն։ Իսկ աստ քաղաքականն միայն համակար գոյ գործականին վասն զի որպէս ասեն արիստոտէլականքն գործականն բաժանի ի բարոյականն ի տնտեսականն ի քաղաքականն որ պարունակեալ ունի յինքեան զբարոյականն եւ զտնաւրինականն վասն զի որ կարող գոյ զքաղաք կարգաւորել այնպիսի եւ զտուն եւ զբարս յայտ է թէ համակար գոյ քաղաքականն գործականին եւ տնաւրինականն քաղաքականին։ Եւ եթէ այսոքիկ այսպէս յայտ է եթէ բարիոք արարին զբաժանումն գործականին։ 
Եւ յետ ձեռնարկութեան պղատոնականացն որ ընդդէմ արիստոտելականացն յաղագս բաժանման գործականին ի բարոյականն ի տնտեսականն եւ ի քաղաքականն ինքեանք այնուհետեւ ձեռնարկեն բաժանել զգործականն յերկուս միայն յաւրէնսդրականն եւ ի դատողականն։ Եւ յիրաւի քանզի իմաստասէրն կամ դնէ աւրէնս որով միշտ զիւրն զարդարէ զբարս եւ լինի աւրէնսդրականն եւ կամ զայլս դատէ ըստ գրեցելոց աւրինացն եւ լինի դատողականն։ Եւ զոր բան ունի աւրէնսդրականն առ քաղաքս պահելով ի նոսա զիրաւացին զնոյն բան ունի եւ դատողականն առ աւրէնսդրականն պահելով զպատուիրեալսն ի նմա քանզի բարոյականն եւ տնաւրինականն եւ քաղաքականն զնիւթոյ զտեղի ունին առ աւրէնսդրականն եւ դատողականն քանզի աւրինադրողն կամ զմիոյ ուրուք զբարս զարդարէ կամ զտան կամ զքաղաքի վասն աւրէնս դնելոյ ըստ որում իւրաքանչիւր ոք պարտի քաղաքավարիլ։ Եւ դատողն կամ զմի ոք դատի կամ զտուն կամ զքաղաք։ Եւ պարտ է գիտել թէ ոչ եղեւ բաժանումն գործականին յաւրէնսդրականն եւ ի դատողականն որպէս ի սեռէ ի տեսակս վասն զի անդ ոչ է առաջին եւ վերջին յընդդիմակացեալ տեսակսն իսկ աստ է քանզի յառաջագոյն է աւրէնսդրականն եւ ապա դատողականն։ Ըստ նմին աւրինակի եւ ոչ ըստ միում յասացելոց յեղանակաց բաժանման այլ են որպէս ի միոջէ եւ առ մի։ Արդ ուսեալք եթէ զինչ է իմաստասիրութիւն եկեսցուք այսուհետեւ եւ ասասցուք եթէ որպիսին ինչ է։ Այլ եւ այս յայտնի եղեւ ի ձեռն յառաջասացելոցդ քանզի ուսաք ի ձեռն սահմանացդ եւ ի ձեռն բաժանման։ Ի ձեռն բաժանման ուսաք եթէ տեսական եւ գործական է քանզի յայսոսիկ միայն բաժանի։ Ապա թէ ոք ասիցէ եթէ ոչ միայն իմաստասիրութիւն է տեսական եւ գործական այլ եւ այլ արհեստք գոն տեսական եւ գործական քանզի ահա բժշկականն եւ տեսական ասի յորժամ գիտէ զախտս եւ ասէ զպատճառն թէ ուստի եղեւ այլ եւ գործական ասի յորժամ մաղձադեղս տայ կամ արիւն հանէ։ Առ որս ասեմք թէ իսկապէս տեսական եւ գործական իմաստասիրութիւն միայն է։ Եւ տեսականն միայն է իսկապէս վասն զի այլ արուեստք ոչ զամենայն գոյս գիտեն այլ զայն որ զնիւթովն միայն է վասն զի աստուածաբանութեամբ ոչ յարդարին իսկ իմաստասիրութիւն յաղագս ամենայն գոյիցն լինի եւ յաղագս աստուածայնոցն։ Այլ եւ գործական միայն իմաստասիրութիւն իսկապէս ասի վասն զի այլ արհեստ կամ յաղագս մարմնոյ է որպէս բժշկականն կամ յաղագս այնոցիկ որ արտաքոյ մարմնոյ են որպէս հիւսնականն շինողականն դարբնականն իսկ իմաստասիրութիւն յաղագս հոգւոյ եղանի քանզի զհոգւոյ աչս կալեալս ի մարմնական հեշտախտութեանցն եւ խաւարեալս ի ձեռն իմաստասիրութեան յարուցանել եւ լուսաւորել բնաւորեցաւ հոգի։ Արդ որչափ պատուականագոյն է հոգի քան զմարմին նոյնպէս եւ որ զհոգի զարդարէ իմաստասիրութիւն պատուականագոյն է քան զայլ արհեստս մարմնոյ զարդարողս։ Վասն այսորիկ գործական ասի քան զայլ արհեստս զի սա զհոգւոյ ազդմունս զարդարէ։ Արդ ուսեալք ի ձեռն բաժանման եթէ որպիսի ինչ է իմաստասիրութիւն եթէ տեսական է եւ գործական։ Այլ ի ձեռն սահմանացն ծանեաք թէ որպիսի ինչ իմաստասիրութիւն քանզի ի ձեռն սահմանացն որ յենթակայէն են այս ինքն ի ձեռն այնր որ ասէ իմաստասիրութիւն է գիտութիւն էակացն ըստ որում էակք են եւ իմաստասիրութիւն է գիտութիւն աստուածայնոց եւ մարդկայնոց իրողութեանց ուսաք եթէ տեսական է իմաստասիրութիւնն։ Իսկ ի ձեռն սահմանին որ յառաւելութենէ որ ասէ իմաստասիրութիւն է արհեստ արհեստից եւ մակացութիւն մակացութեանց ուսաք եթէ իշխանական է իմաստասիրութիւն։ Իսկ ի ձեռն սահմանին որ ի հուպ կատարմանէ որ ասէ թէ իմաստասիրութիւն է խոկումն մահու ուսաք եթէ մաքրող ախտից է իմաստասիրութիւն։ Իսկ ի ձեռն սահմանին որ ի հեռի կատարմանէ որ ասէ թէ իմաստասիրութիւն է նմանութիւն աստուծոյ ըստ կարողութեան մարդկան ուսաք թէ քաղաքական է իմաստասիրութիւն քանզի քաղաքական իմաստասէր կամի եւ ըստ գիտութեան եւ ըստ գործոց որչափ կարողութիւն է մարդոյն նմանիլ աստուծոյ։ Եւ պարտ է փութապէս ասել երկուց տեսակաց ելոց իմաստասիրութեան տեսականին եւ գործականին եւ վեց սահմանաց ոմանք ի տեսականն իմաստասիրութիւն վերաբերին եւ ոմանք ի գործականն եւ ոմանք յերկաքանչիւրսն։ Քանզի երկու սահմանք որ յենթակայէ որ ասէ իմաստասիրութիւն է գիտութիւն էակացն ըստ որում էակք են եւ որ ասէ իմաստասիրութիւն է գիտութիւն աստուածայնոց եւ մարդկայնոց իրողութեանց եւ մի որ յառաւելութենէ որ ասէ իմաստասիրութիւն է արհեստ արհեստից եւ մակացութիւն մակացութեանց ի տեսական մասն իմաստասիրութեան վերաբերի։ Իսկ մին որ ի հուպ կատարմանէ որ ասէ թէ իմաստասիրութիւն է խոկումն մահու եւ միւս եւս որ ի ստուգաբանութենէ որ ասէ իմաստասիրութիւն եւ սիրելութիւն իմաստութեան ի գործական մասն վերաբերին։ Իսկ որ ի հեռի կատարմանէ որ ասէ իմաստասիրութիւն է նմանութիւն աստուծոյ ըստ կարողութեան մարդկան առ երկոսեան վերաբերի։ Արդ ուսեալք եթէ որպիսի ինչ է իմաստասիրութիւն ասասցուք թէ վասն էր է։ Վասն զի որ վարկապարազի է իմաստասիրութիւն որպէս յայտ առնէ Պղատոն առ ոմն Թէոդորոս առնելով զբանս իւր Այսպիսի ինչ բարի ով Թէոդորէ ոչ երեւեցաւ երբէք ի մարդիկ առ ի յաստուծոյ եւ ոչ երեւելոց է։ Եւ պարտ է գիտել թէ վասն այսորիկ է իմաստասիրութիւն վասն զարդարելոյ եւ պաճուճելոյ զմարդկային հոգիս եւ փոփոխելոյ զնա ի նիւթային եւ ի մառախղուտ կենցաղոյս յաստուածայինն եւ յաննիւթն։ Եւ պարտ է գիտել եթէ հոգի երկուս ունի զաւրութիւնս գիտնականս եւ կենդանականս։ Եւ գիտնականք են այսոքիկ միտք տրամախոհութիւն զգայութիւն կարծիք երեւակայութիւն իսկ կենդանականք այսոքիկ են կամք ընտրողութիւն յաւժարութիւն ցանկութիւն բարկութիւն։ Եւ յերկաքանչիւրսս յայսոսիկ ոմանք բանականք են ոմանք անբանք քանզի եւ ի գիտական զաւրութիւնս հոգւոյն ոմանք բանականք են եւ ոմանք անբանք։ Եւ բանականք են միտք տրամախոհութիւնք կարծիք իսկ անբանք զգայութիւնք երեւակայութիւն։ Եւ ի կենդանականսն դարձեալ զաւրութիւնս ոմանք բանականք են եւ ոմանք անբանք եւ բանականք ասին կամք ընտրողութիւն յաւժարութիւն իսկ անբանք բարկութիւն եւ ցանկութիւն։ Արդ այսոցիկ այսպէս ելոց շնորհեաց աստուած զիմաստասիրութիւն վասն զարդարելոյ զմարդկային հոգի։ Արդ զգիտնական զաւրութիւնսն զարդարէ եւ ի ձեռն տեսականին իսկ զկենդանականսն ի ձեռն գործականին որպէս զի մի զսուտ գիտութիւն ի կարծեաց ընկալցուք եւ մի չար ինչ գործեսցուք։ Ընդ այսոսիկ եւ առաջաբանք իմաստասիրութեան Դաւթի եռամեծի եւ անյաղթ փիլիսոփայի ընդդէմ առարկութեանցն չորից Պիհռոնի իմաստակի եւ սահմանք եւ տրամատութիւնք իմաստասիրութեան։ 