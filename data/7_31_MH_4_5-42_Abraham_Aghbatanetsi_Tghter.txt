ԱԲՐԱՀԱՄ ԱՂԲԱԹԱՆԵՑԻՊԱՏԱՍԽԱՆԻ ԹՂԹՈՅՆ ՄՈՎՍԻՍԻ ԹՈՒՂԹ ԱՌԱՋԻՆ ԱՌ ԿԻՒՐԻՈՆ ՎՐԱՑ ԿԱԹՈՒՂԻԿՈՍ ԹՈՒՂԹ ԵՐԿՐՈՐԴ ԱՌ ԿԻՒՐԻՈՆ ՎՐԱՑ ԿԱԹՈՒՂԻԿՈՍ ԹՈՒՂԹ ԵՐՐՈՐԴ ԱՌ ԿԻՒՐԻՈՆ ՎՐԱՑ ԿԱԹՈՒՂԻԿՈՍ ԹՈՒՂԹ ՇՐՋԱԳԱՅԱԿԱՆ ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻՊԱՏԱՍԽԱՆԻ Ի ՀԱՅՈՑ ԹՂԹՈՅՆ ՄԽԻԹԱՐԱՅ ԱՄԱՐԱՍԱ ԵՊԻՍԿՈՊՈՍԻՅԱՂԱԳՍ ԴԱՏԱՍՏԱՆԱՑ ԱՄՈՒՍՆՈՒԹԵԱՆ ԵՒ ՔԱՆԻՈՆՈՒԹԵԱՆ ԱԶԳԱԿԱՆԱՑՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ ԽՈՍՏՈՎԱՆՈՒԹԻՒՆ    ՊԱՏԱՍԽԱՆԻ ԹՂԹՈՅՆ ՄՈՎՍԻՍԻ    1 Սրբասիրի Տեառն Մովսէսի եպիսկոպոսի յԱբրահամայ, թէպէտ եւ ոչ կամաւ՝ Հայոց Կաթուղիկոսէ՝ Տերամբ ողջո՜յն։    2 Տեսի զսրբութեան ձերոյ զգիր ողջունի, որ լի էր բազում գոհութեամբ զողորմութեանցն Աստուծոյ եւ արդիւնաւոր աւրհնութեամբք զմեր տկարութենէ, նաեւ արժանաւոր ասել՝ զանբաւականութիւնս իմ, որ եւ յանձնեցաք իսկ պարգեւաբաշխին բոլորեցունց շնորհահատոյց լինել ձեր սրբութեանդ։    3 Իսկ զսոսկալի եւ զծանր բեռանցն բառնալոյ, որում ոչ ունէի ակն, անգիտելի է ինձ, որպէս ըմբռնեցայ, եւ կամ թէ՝ զբազմութեանն կամս ի միաբանութիւն գալ. քան զի թէ ի վերուստ կարծիցի ումեք՝ զանարժանութիւնս իմ դիտելով, որ ոչ այսմ աստիճանի նմանութիւն ցուցանի, այլ եւ ոչ փոքրագունին քան զսոյնս, զոր ունէին, եւ եթէ ի փորձութիւն եւ յերեւոյթ ամենեցուն եդ Աստուած։ 4 Այս յոյս ոչ ուստեք է ինձ՝ բայց թէ յետ Աստուծոյ ողորմութեանն ի ձեր սրբութեան աղաւթս։    5 Արդ՝ աղաչեմ զձեր սրբութիւնդ ոչ դադարել աղաչանս մատուցանել առ Ամենազաւրն, զի տացէ ինձ ոյժ կարողութեան ըստ իւրն հաճոյից՝ կատարնագոյնս ցուցանել զնորայն տնտեսութիւն առ մերս երկիր, նմանաբար եւ առ աշխարհն Վրաց եւ Աղուանից, պայծառանալ ի Քրիստոս Աստուած ճշմարիտ հաւատով ի ձեռն մերոյ նուաստութեան, եւ կամիմ աւրհնիլ ի ձեր սրբութեանէդ։    6 Մի դանդաղիցիս ի սուրբ Զատիկն գալ այսր, զի բազմաց լինի խնդութիւն, եւ գործք հոգեւորք առաջի կայ. մինչդեռ Տէր Սմբատ աստէն է, փութամք որով եւ է աւրինակաւ նախ զայդ ի գլուխ տանել՝ շնորհիւն Քրիստոսի Աստուծոյ մերոյ։    7 Ողջ լեր։ԹՈՒՂԹ ԱՌԱՋԻՆ ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ, ԱՌ ԿԻՒՐՈՆ ՎՐԱՑ ԿԱԹՈՒՂԻԿՈՍ        1 Սրբասիրի Տեառն Կիւրոնի Վրաց կաթուղիկոսի, եւ այլ եպիսկոպոսաց աթոռակցաց քոց. յԱբրահամու Հայոց կաթուղիկոսէ, եւ յայլ եպիսկոպոսաց աթոռակցաց իմոց՝ Տերամբ ողջո՜յն։    2 Յառաջագոյն երանելի հայրապետն մեր Մովսէս գրեաց առ ձեզ մեղադրութիւն յաղագս հաղորդելոյն ձեր ընդ այնոսիկ՝ ընդ որս չէր պարտ. եւ ձեր գրով եւ պատգամաւորաւ յանձն էր առեալ՝ չհեռանալ ի միաբանական հաւատոյ հաղորդութենէ աշխարհիս մերոյ։ 3 Այժմ զչարագոյնն եւ զծանրագոյնն եւս եհաս մեզ լսել. զի զմիաւորութիւն հաւատոյ, եւ զասպնջականութիւն զերկոցունց աշխարհացս Ցուրտաւայ եկեղեցին անշարժ միջնորդութեամբ պահէր, ուստի մեր եւ խնդութիւնք մարմնաւորականք եւ հաղորդութիւնք հոգեւորականք կատարէին ցնծալից ուրախութեամբ՝ աստի ի Մծխիթայի ի Խաչդ գալով, եւ այտի՝ ի Սուրբ Կաթուղիկէ. այժմ զՑուրտաւայ եկեղեցոյն զեպիսկոպոսն հալածեալ է, թէ ընդէր խոստովանել հրամայես զհաւատ ուղղափառութեան, եւ զպաշտաւնն հայերէն՝ սրբոյ Շուշանկանն զկարգաւորեալն, որպէս լսեմ, թէ ի բաց փոխեալ։     4 Մեզ մահու չափ եւ եւս չարագոյն թուեցաւ գործդ այդ։ 5 Զի թէպէտ եւ յամս Կաւատայ արքայից արքայի եղեւ խնդիր քննութեան մեր աշխարհիս եւ Հոռոմոց, որք զժողովն Քաղկեդոնի ընկալան, եւ զտումարն Լեւոնի, մեր եւ ձեր աշխարհի վարդապետք եւ իշխանք հեռացան ի հաղորդութենէ նոցա, եւ միաբանութեամբ եւ գրով պահի ի միջի մերում մինչեւ ցայժմ։ 6 Այժմ ոչ է պարտ սրբութեանդ ձերում աւտարութիւն ի մէջ արկանել երկոցունց աշխարհացս, եւ հեռացուցանել զսէր եւ զխնամութիւն զմարմնաւորական եւ զհաղորդութիւն հոգեւորական, զի մի ոք եկեսցէ աղաւթել աստի ի սուրբ Խաչդ, եւ այդի ի սուրբ Կաթուղիկէ։ 7 Զի թէ ի զինուորաց ոք լինէր պատճառ այդպիսի պատառման եւ չար խռովութեան, սրբութեանդ ձերում պարտ էր խնամ տանել եւ լինել պատճառ խաղաղութեան։ 8 Իսկ եթէ դուք լինիք պատճառ աւտարանալ մեզ ի միմեանց, որ բան բովանդակիցէ զայդպիսի աղէտս։    9 Կամէաք եպիսկոպոսունս առաքել առ սրբութիւն ձեր, եւ վարդապետս, զհմուտս գրոց սրբոց, ծանուցանել ձեզ զվնասամտութիւն ժողովոյն Քաղկեդոնի եւ զտումարին Լեւոնի, եւ զաղծապիղծ կրաւնս եւ զանսուրբ վարս, որ յայնմհետէ եմուտ յաշխարհ, վասն որոյ սրբասէր եպիսկոպոսն հալածեալ է։ 10 Բայց ապա առժամս պատշաճ համարեցաք նախ ի ձեռն պատուական ազատացդ թղթով ընդունել ի ձէնջ պատասխանի. զի է ինչ, որ չաւատալի իսկ թուեցաւ մեզ.  վասն զի ընդ աւտար թագաւորութեամբ արքայից արքայի ծառայից սիրոյ միաբանութիւն առնել եւ զբնական հաղորդակիցս որոշել՝ կարի իսկ դժուարին է։    11 Ողջ պահեսջիք Քրիստոսիւ Աստուծով մերով։ 12 Եւ զպատասխանի թղթոյս, եւ զողջոյն ձեր, ըստ հաճոյիցն Աստուծոյ եղիցի մեզ լսել, որ առիթն է միաւորութեան եւ խաղաղութեան։    ԹՈՒՂԹ ԵՐԿՐՈՐԴ ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ, ԱՌ ԿԻՒՐԻՈՆ ՎՐԱՑ ԿԱԹՈՒՂԻԿՈՍ        1 Սրբասիրի տեառն Կիւրովնի Վրաց կաթուղիկոսի, յԱբրահամու Հայոց կաթուղիկոսէ՝ Տերամբ ողջո՜յն։    2 Զգիր ողջունաբեր ձերոյ սրբութեանդ ընկալաք, եւ որ գրեալ էր, թէ ընդ նորոգութիւն սրբոյ աթոռոյդ Տեառն Գրիգորի՝ յոյժ խնդացաք, եւ զանարժանութիւնս մեր աւրհնեալ էր եւ գոհացեալ զԱստուծոյ. յաղագս այդորիկ շնորհահատոյց Աստուած եղիցի տեառնդ։    3 Իսկ զոր ընդդէմսն եւ զհակառակս գրեցէք, ծանեաք եւ զայս։ 4 Արդ՝ մեք զհակառակաբանութեան պատասխանիսն թողցուք, զի չգրեմք ի վիճաբանութիւն, այլ փութամք ի սէր եւ ի հաւատս հայրենի միաւորութեանն, եւ չխնդրեմք միայն զանձին աւգուտ, այլ զբազմաց, զի ապրեսցին։ 5 Այլ՝ մի պաշարեսցուք իւիք, յորմէ ոչինչ աւգտիմք, եւ մի պարծեսցուք միայն բարգաւաճեալ եւ նազելի անուամբ սրբոյ քաղաքին Երուսաղեմի, յորմէ զԱստուածային փառսն կողոպտեալ մերկացուցին, եւ զհաւատն առաքելական զերծեալ բարձին ի նմանէն, եւ յոլովս եւ զանազան հերձուածս ի հաւատս եւ ի գործս աղանդեցին ի նմա, զոր դուք այժմ եւս պարծելով գրեցէք առ մեզ, թէ հարցն մերոց եւ ձերոց սուրբն Գրիգորիոս զԵրուսաղէմի հաւատն ետ, եւ մեք զնոյնն ունիմք։    6 Արդ՝ քաջ քննեցէք եւ տեսէք, զի դուք եւ յոլովք այլք, հանդերձ բնակչաւք սրբոյ քաղաքին, փոխեցայք յայնմանէ, այլ ոչ եթէ զնոյնն ունիք։ 7 Իսկ մեք եւ այժմ ունիմք զհաւատն Երուսաղէմի, զայն՝ որ ի Սիովնէն ելանել մարգարէացան աւրինացն յառաջագոյն մարգարէքն, եւ բանին Տեառն՝ յԵրուսաղէմէ, ուստի եւ Փրկիչն մեր ծագեաց Քրիստոս Բանն Աստուած եւ շնորհաւք Հոգւոյն Սրբոյ ելից զերանելի առաքեալսն, եւ նոքաւք որսաց զամենայն տիեզերս ի կենդանութիւն, եւ բղխեցոյց նոքաւք զկենդանարար վտակն, եւ զաշխարհ ի մեռելութենէ դարձոյց ի կենդանութիւն, եւ զամենայն եկեղեցիս ծաղկեցոյց յաշխարհի, եւ արար ոչ ստորին, այլ վերինն Երուսաղէմի, եւ զժողովս հաւատացելոց տէրունական աւետարանաւն փութացոյց յաճելութիւն, զորս գնեաց եւ ազատեաց կենդանարար մարմնով եւ արեամբն իւրով, եւ արար ժառանգորդս արքայութեանն վերինն Երուսաղէմի։    8 Այլ ոչ եթէ զհայհոյութիւնն ունիմք զանիծեալ ժողովոյն Քաղկեդովնի եւ զտումարն Լեւոնի, զոր երբեմն բերեալ սերմանեաց Յուբնաղիոս եպիսկոպոս անուանեալ յաստուածակերտ քաղաքին, եւ զամենայն աստուածային եւ զառաքելական հաւատս եւ զկարգս ապականեաց եւ վեր ի վայր տապալեաց։ 9 Եկն մոլորութիւնս այս, որպէս յառաջագոյն գրեցաք, եւ ի մեր աշխարհսս առ Բաբգենաւ Հայոց կաթուղիկոսիւ եւ առ Գաբրիէլիւ Վրաց կաթուղիկոսիւ, եւ միաբանութեամբ եպիսկոպոսաց եւ ազատ որերոյ, նզովեցին եւ ի բաց հեռացան ի միաբանութենէ մեծարողացն զժողովն եւ զտումարն հրէական, եւ այժմ գրով պահի առ մեզ։     10 Արդ՝ աղաչեմք եւ մեք զձեր սրբութիւնդ, մի ախտանալ զախտ ուրացողացն, զի մի ընդ նոսա պատժիցիմք, եւ մի ընդ նզովիւք հարցն եղիցուք, զի մի զգեհենն ժառանգիցեմք, եւ մի հանգոյն թշնամեաց զխրատտուսն վարկանիցիմք եւ յանձինս պանձայցեմք, զի մի անմիտ եւ անխրատ երեւեսցուք, այլ լցեալ եւ աճեցեալ առաքելական եւ հայրենի հաւատովն՝ փութասցուք կանխել եւ յառաքինութեան շաւիղս, զի արժանի լիցուք հասանել եւ պարգեւացն խոստացելոց ի Փրկչէն մերմէ Յիսուսէ Քրիստոսէ։    11 Իսկ զոր յաղագս սրբասէր եպիսկոպոսիս Ցուրտաւայ գրեցէք, քաջ հասեալ եմք ի վերայ սորա բարեպաշտութեան եւ լաւութեան, եւ աւելի վկայ ոք չէ պիտոյ։ 12 Ապա եթէ է ինչ երկբայութիւն ի միտս ձեր վասն սորա, միայն բան միաւորութեան յաղագս սուրբ հաւատոյն գրեա առ իս, եւ ընդ նմին պատմեա ինձ վասն տեղւոյ ի քո սահմանի, կամ ի մեր, որ յետ սրբոյ Զատկին զմիմեանս տեսանեմք. եւ եթէ առ սմա ինչ թիւրութիւն գտանի, թող զի աշխարհաւ յանդիմանի եւ մեք անխռով պահիմք։        ԹՈՒՂԹ ԵՐՐՈՐԴ ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ, ԱՌ ԿԻՒՐԻՈՆ ՎՐԱՑ ԿԱԹՈՒՂԻԿՈՍ        1 Զինչ առնեմք, ո՜վ պատուական եղբայր, զաստուածային պատուիրանացն զձայն, որ միշտ բողոքէ մեզ, թէ զգոյշ կացէք հաւտիդ, որում եդ զձեզ Հոգին Սուրբ տեսուչս՝ հովուել զժողովուրդն Տեառն, զոր փրկեաց պատուական արեամբն իւրով. եւ ասել թէ՝ Համարս տալոց էք ընդ նոցա։ 2 Եւ մեք ի ծուլութիւն հատեալ եմք, եւ մեղկք եւ ծոյլք լինիմք իբրեւ զքնածս, որ ոչ երբեք սթափին ի ննջելոյ. եւ ոչ զմի ինչ չփորձեմք զայն, զոր գրեալն է, թէ՝ Փորձեցէք զամենայն ինչ եւ զբարին ընկալարուք, եւ յամենայն չարէ ի բաց կացէք։ 3 Քանզի առաջնորդի եկեղեցւոյ եւ գլուխ կացելոյ զբաւականութիւն գիտութեան ի հարկէ պիտի ստանալ եւ ուսանել, եւ այնպէս ապա զԱստուած առաւել սիրել քան զեղբայր եւ քան զորդի եւ քան զայլ զամենայն սիրելիս։ 4 Եւ յայնժամ ապա Աստուծոյ արժանի լինի որդեգրութեան, եւ մանաւանդ զի վասն այսր սիրոյ եղբայրութեանդ քում աւելի հասանէ ինձ ակն առնուլ, եւ պատուիրանին առաքելոյ ի խոնարհ մնալ. այն որ ասէ, թէ՝ Հաստատեցէք զմիմեանս եւ շինեցէք զիրեարս, եւ միոյն առաւելութիւն՝ զմիւսոյն պակասութիւն լցցէ։    5 Բայց արդ՝ մի հեղգասցուք զսէրն հոգեւոր, որ կայր ի մէջ երկուց ազգաց, նորոգել. զայն, որ ի միոջէ աղբերէ առեալ էր զվարդապետութիւն, որ նախ ինքեանք զկենդանութեանն լոյս առին, որպէս ուսուցին մարգարէքն եւ առաքեալքն, եւ ապա մեզ եւ ձեզ առ հասարակ սերմանեցին զաստուածպաշտութիւն։ 6 Նախ երանելին սուրբն Գրիգոր, եւ ապա Մաշտոց, եւ զգրոց ծանաւթութիւն ի պնդութիւն հաւատոյ, եւ այժմ աղաւթեսցուք նովիմք կալ մեզ, մինչեւ ի գալուստն Աստուծոյ մերոյ Տեառն Յիսուսի Քրիստոսի, եւ զնոյն հաւատ ճշմարտութեան ընծայել նմա։    7 Քանզի եւ սէր իսկ աստուածային այն է՝ եւ յայդ վրիպեալ մտաց ի բաց փախչել. արժան է՝ գոնեայ թէ այժմ, զոր ասէքդ, թէ՝ Մեք զհայրենի ունիմք հաւատ եւ այժմ։ 8 Զի թէ զհայրենի հաւատն ունիք, մեր այլ խնդիր ի ձէնջ զինչ էր, եւ կամ բնաւ զաշխատութիւնս զայս զի կամէաք տեսանե։ 9 Այլ զի փոխեցայք յայնմանէ, վասն այնորիկ այս երրորդ թուղթ գրեցաւ ի մէնջ առ ձեր սրբութիւնդ, քանզի գրեալ է. Յերկուց եւ յերից վկայից հաստատեսցի ամենայն բան։    10 Զի յառաջ, մինչ առաքինի հարքն մեր ազգացս երկոցունց եւ որք յայս իշխանութիւն կարգեալ, զոր այժմ մեք ունիմքս, նոքաւք հանդերձ միաբանէին յամենայն բարիսն, եւ զուգաց հեռանային յամենայն չարէ. թուի ինձ, թէ տեղեակ է ձեր սրբութիւնդ այնմ։ 11 Եւ յեկեղեցւոջ Սուրբ զԵրրորդութիւնն փառաւորել մեզ ուսուցին առաքեալքն, եւ որք ի նոցանէն ճշմարտութեամբ ուսանն, ի նոյն Սուրբ Երրորդութիւնն մկրտիլ, եւ զՈրդի յԵրրորդութենէն մարմնացեալ՝ միացեալ, մի լեալ քարոզեցին, եւ զնոյն Աստուած՝ ընդ Հաւր եւ Սուրբ Հոգւոյն։ 12 Եւ ասեն այսպէս. Մի է Տէր մեր Յիսուս Քրիստոս։ 13 Եւ դարձեալ, Յորոց եւ Քրիստոս, որ է ի վերայ ամենեցուն Աստուած՝ աւրհնեալ յաւիտեանս։ 14 Եւ այլ դարձեալ ի Կաթուղիկէին՝ Սա է Աստուած ճշմարիտ եւ կեանք յաւիտենականք, եւ այլք բազումք նոյնպէս քարոզեցին առաքեալքն, որ վասն ժամուս այսչափ բաւական համարեցայ։ 15 Նոյնպէս եւ մարգարէքն յառաջագոյն ծանուցեալ վկայեցին։ 16 Երեմիա ասէ. Սա է Աստուած մեր, ընդ որում ոչ համարեսցի այլ ոք. սա, որ ետ զիմաստութիւնն Յակովբայ. յետ այսորիկ յերկրի երեւեցաւ եւ ընդ մարդկան շրջեցաւ. եւ այլք նոյնպէս վկայեն։    17 Իսկ եթէ վասն ճշմարիտ մարդ լինելոյ՝ եւ առաքեալ յիշատակէ. որպէս զայն, թէ՝ Մարդով եղեւ յարութիւն մեռելոց, եւ կամ թէ երկրորդ՝ Մարդն՝ Տէր յերկնից. ոչ թէ զբնութեանց ինչ ճառեն առաքեալքն, այլ վասն այնր, զի իւրով մարմնովն, որ ի սրբոյ կուսէն Աստուածածնէ էառ՝ մարդ է, եւ իւրով մարմնովն՝ Աստուած, եւ կամ ոչ՝ երբեմն մարդ եւ երբեմն Աստուած է։ 18 Մի լիցի. չքարոզեն այսպէս։ 19 Նոյնպէս եւ երանելի հարքն, որ ի Նիկիայ ժողովին, այսպէս ուսուցին ըստ առաքելոցն վարդապետութեանց։ 20 Հաւատալ, ասեն, ի մի Աստուած, Հայր ամենակալ, արարիչ երկնի եւ երկրի, եւ ի մի Տէր Յիսուս Քրիստոս, այլ ոչ երկուս բնութիւնս, կամ երկուս Որդիս ասացին, այլ զմի Տէր Յիսուս Քրիստոս, ծնեալ ի Հաւրէ անճառաբար, եւ զնոյն մարմնացեալ ի սրբոյ Կուսէն, եւ մարդացեալ, եւ խաչեալ, եւ թաղեալ, եւ յարուցեալ, եւ համբարձեալ, եւ գայ ի դատել, որոյ թագաւորութեանն վախճան ոչ գոյ. եւ ի Սուրբ Հոգին, որով խաւսեցան առաքեալքն եւ մարգարէքն։ 21 Զայս կալաւ հաւատ եկեղեցի Աստուծոյ ի սրբոց առաքելոցն, եւ նովիմբ պարծի ի վերինն Երուսաղէմ ժողով լինել։    22 Իսկ ի Քաղկեդոնի ժողովեալքն, հակառակ առաքելոցն եւ սուրբ ժողովոյն Նիկիայ, խոստովանեցին երկուս բնութիւնս ասելով միոյ Քրիստոսի, խաբելով զպարզամիտս, եւ փոխանակ Երրորդութեանն չորրորդութիւն քարոզեն. յաւելուն ներմարդութեանն բնութիւն եւ որդոց երկակաց, եւ այլ նոյնպիսիս բարբաջեն, որ է ի սատանայի վարդապետութենէն։ 23 Նոյնպէս եւ ջնջեալ տումարն Լեւոնի այսպէս պատմէ վասն Քրիստոսի Աստուծոյ. ասէ՝ Ազդէ կերպարանն երկոցունց բնութեանց ընդ ընկերին շարայարութեամբ, միովն գործել զաստուածայինսն, որ ինչ Աստուծոյ վայել է, իսկ միւսովն՝ զմարդկայինսն, որ ինչ մարդոյ արժան է. եւ այլ ինչ բազումս այսպիսիս։    24 Արդ՝ զայս յորմէ առաքելոյ լուան, եւ կամ որ ճշմարիտ վարդապետ պատմեաց։ 25 Եւ եթէ ճշմարիտ էր ասացեալն ի ժողովոյն Քաղկեդոնի եւ ի Լեւոնի տումարէն, ապա մինչ փառս տան, զի չասեն՝ Փառք Հաւր եւ Որդւոյ երկուց բնութեանցն, եւ Հոգւոյն Սրբոյ. եւ կամ ի մկրտութեանն, եթէ՝ Մկրտի այս անուն յանուն Հաւր եւ Որդւոյ երկուց բնութեանցն եւ Հոգւոյն Սրբոյ. եւ կամ ի ժամ պատարագին, եթէ՝ Հայր սուրբ, Որդւոյ երկու բնութիւնքն սուրբ, եւ Հոգիդ Սուրբ։ 26 Ապա թէ չիշխեն ասել այդպէս, այլ Հաւր, եւ Որդւոյ, եւ Հոգւոյն Սրբոյ փառս տան, ապա ուրեմն լոկ խոտորումն յԱստուծոյ ուսուցանեն ժողովն Քաղկեդոնի եւ տումարն Լեւոնի։    27 Արդ՝ եթէ չէք փոխեալ ի հայրենի հաւատոյ որպէս բազում անգամ գրեցեր առ մեզ, եկ նզովեա եւ դու զանիծեալ ժողովն Քաղկեդոնի եւ զպիղծ տումարն Լեւոնի, որպէս նախնին քո՝ երանելին Գաբրիէլ կաթուղիկոսն Վրաց, նզովեաց ընդ երանելի հարսն մեր հանդերձ աթոռակցաւք իւրովք, որոց անուանքն են այսոքիկ. որ ինքն Գաբրիէլ եպիսկոպոս Մցխիթայի անուանի, եւ Պաղգէն եպիսկոպոս թագաւորութեան տանն, Եղիփաս եպիսկոպոս Սասուրիաղ, Սամուէլ եպիսկոպոս Տումասուէղ, Դաւիթ եպիսկոպոս Բողնիս, Յակոբ եպիսկոպոս Սրտաւի, Ստեփաննոս եպիսկոպոս Ուսթաւի, Սահակ եպիսկոպոս Տփղեաց, Եղագէս եպիսկոպոս Մանգղեաց, Ենէս եպիսկոպոս Մարուէղ, Եւգենէս եպիսկոպոս Սամթաւացի, Յովսէփ եպիսկոպոս Ադսուէղ, Յովան եպիսկոպոս Սառուսթիէլ, միւս Յովսէփ եպիսկոպոս Կամուրդայ, Եզրաս եպիսկոպոս Կիսգադ, Ենովք եպիսկոպոս Ծիղկանու, Յովսէփ եպիսկոպոս Միդամիղ, Ղազար եպիսկոպոս Փողդպի, Թէոդորոս եպիսկոպոս Փորթայ, Զաքարիաս եպիսկոպոս Կաստրացի, Փոկաս եպիսկոպոս Տսերմիղ, Իսահակ եպիսկոպոս Քունանակերտ, Թովմաս եպիսկոպոս Տարսի, Եստգեն եպիսկոպոս Քորզանայ։    28 Արդ՝ այս երանելի եպիսկոպոսունքս, որ յաշխարհէ ձերմէ էին, եւ ընդ Աղուանիւք եւ ընդ Սիւնիւք ի Հայս հանդիպեցան յաւուրս Բաբգենայ Հայոց կաթուղիկոսի, յայնմ ժողովի, յորում անիծաւ ի նոցանէն միաբանութեամբ ժողովն Քաղկեդոնի եւ տումարն Լեւոնի։ 29 Եւ զի պայման նամակն, որ հայերէն գրով էր, յապստամբութեանն կորեաւ, եւ թարգմանեցաւ այս յՈւրհայ քաղաքի ի հոռոմ գրոյ, քանզի եւ նոքա ունէին ի մէնջ. եւ ստոյգ եւ սուրբ, որպէս արժան էր, չկարացին թարգմանել, զի են որ քաջ յայտնի են եպիսկոպոսացդ եւ եպիսկոպոսարանացն անուանք, եւ են, որ կարի ի ծածուկ եւ այլաձեւք։ 30 Բայց թէ կամիք անուամբք եպիսկոպոսացդ եւ յաջորդաւք տեղեացդ եւ այլաձեւ անուամբք եպիսկոպոսարանացդ՝ որպէս գրեալդ են, կարէք զստոյգ անուանս եպիսկոպոսարանացն գտանել, եւ զայլոցն եւս, քանզի եւ մեք զմերս այդ տարազու մարթացաք գտանել, եւ մանաւանդ թէ զպայման նամակն իսկ գտանիցէք գրով ձերով։    31 Իսկ զոր դարձեալ գրեցէքն յոլովիցս անգամ, թէ՝ Յառաջ եւ դուք զԵրուսաղէմի հաւատն ունէիք՝ եւ արդ ունիմք մեք զայն, որ յառաքելոցն քարոզեցաւ. որպէս եւ գրեալ է, թէ՝ Աւրէնք ի Սիոնէ ելցեն, որ են առաքեալքն ժողովեալք ի վերնատունն, եւ՝ Բան Տեառն յԵրուսաղէմէ, որ է Բանն Աստուած Քրիստոս։ 32 Եւ զոր ի նոցանէն ուսաք՝ պահեմք եւ պահեսցուք մինչեւ յաւիտեան, եւ այլոց պատուիրեմք մի խոտորել եւ մի զաւտար ուսումն ուսանել։ 33 Քանզի զայս գիտէր Պաւղոս առաքեալ. գրէ, թէ՝ Զարմանամ, զի այդպէս վաղվաղակի փոփոխիք յայլ աւետարան, որ ոչ գոյ այլ աւետարան։ 34 Եւ ոչ միայն Երուսաղէմացիք, այլ թէ Եւ մեք, ասէ, եւ կամ հրեշտակ յերկնից աւետարանեսցէ ձեզ՝ աւելի քան զոր առէքն, նզովեալ լիցի։ 35 Զնոյն եւ ես ասեմ, զոր առաքեալքն ասէին։    36 Իսկ զոր վասն եպիսկոպոսիս Ցուրտաւայ գրեալ էր, թէ՝ Յորժամ չգիտէր զմեզ ուղղափառս՝ չէր արժան աւրհնիլ ի մէնջ, երդմամբ հանդերձ հաստատեաց զայդ տեղի, թէ՝ Չգիտէաք, բայց զի յետ ձեռնադրութեանն ծանեաք։ 37 Որ եւ մեզ կարի հաւատալի թուեցաւ, քանզի չգիտէր ոք յուղղափառաց ստոյգ զայդ այդպէս։ 38 Վասն զի եւ երանելին Մովսէս, որ յառաջ քան զիս յառաքելական աթոռս յաջորդեալ էր, չգրեաց այնպէս, թէ դուք չէք ուղղափառք, այլ թէ ընդ չուղղափառսն ընդէր հաղորդեցայք։    39 Արդ՝ ինձ այս անգամ յաղագս անիծեալ ժողովոյ Քաղկեդոնի եւ պիղծ տումարին Լեւոնի՝ թէ որպէս ընդունիք, ճշմարտութեամբ եւ հաւաստի պատասխանի արարէք։ 40 Եւ թէ Աստուած կամի, եւ բան միաւորութեան գրէք, թող ժամադրես ինձ եւ քեզ ի տեղի մի գալ, որով լինի խաղաղութիւն, թէ Աստուած կամի։    ԹՈՒՂԹ ՇՐՋԱԳԱՅԱԿԱՆ ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ        1 Նազելի եւ ի վեր քան զբանի բերման պարգեւի զշնորհ, զոր ետ Բանն Աստուած արժանեաց մարդկութեանս՝ աթոռ ունելոյ երկնային զառաքելոցն ասեմ, եւ զնոցուն յաջորդացն, որ եւ ես՝ Աբրահամ անարժան, կոչեցայ յաթոռ երջանիկն Գրիգորի՝ յաջորդեցելոյ մեծի առաքելոյն Թադէոսի, ամենեցուն կացելոց ընդ այսմ հովուական իշխանութեամբ՝ առաջնորդաց եկեղեցւոյ, վանից երիցանց, եւ քահանայից, եւ սարկաւագաց, եւ բնաւ ուխտի եկեղեցւոյ, անապատակեցաց եւ մենացելոց, ազատաց եւ շինականաց, եւ համաւրէն ժողովրդականաց, արանց եւ կանանց՝ ողջունիւ եւ խաղաղութեամբն Քրիստոսի Աստուծոյ մերոյ, հասցէ ձեզ զարգանալ։    2 Կարգ վարուց եւ յաշտիճան իրական կոչումն սովորութիւն կալաւ պատահել թէպէտ եւ մեծանձանց յառաքինաւէտսն, այլ ոչ նուազ՝ եւ դուզնաքեանցն յառաքինութեան եւ ի զգաստալի խոհականութիւնս, նաեւ ի բաց որոշեալսն ի նմանութեանցն բարուք. թէպէտ եւ երկուքն ի վերին տեսչութենէն ակնարկեալք, եւ մինն՝ ի թոյլ տալոյ, որոց զպատճառսն ինքն միայն գիտէ, եւ է մեզ խորշելի, մի՝ զի զդուզնաքեայցն ըմբռնեցաք եւ մեք՝ ակամայ ածեալք յաշտիճանս քահանայապետական ի կամողացն զայս հրաժարեալք. գիտէ զամենեցուն զսիրտս ճանաչաւղն Քրիստոս, զի ոչ ստեմք։ 3 Այլ զինչ քան զբաւականսն զիմ զհաւատացեալսն համարէի եւ արհամարհելիք, ցանկացաւղք տիրել վիճակաց, նաեւ սոսկալի. մի՝ վասն գերամբարձ գահակցութեան Աստուծոյ քահանայապետելոյ, եւ երկրորդ՝ յաղագս սղալայեղց եւ ըմպահակոտի մարդկային բնութեանս գուցէ ծանրաբեռնեալ ոչ ախորժակաւքն ըստ պատւոյ եւ կամ զվարդապետութեանն ընտրութիւն առ արժանս ոչ բաւականել. եւ թէ այսք ինձ առ նախսն, քանիք եւս՝ առ արդեանս։ 4 Բայց յետ բռնաձգութեանս դիմադարձեալ՝ գուցէ ի փոխաւղն զսիրտս իշխանացն հաշուէ եւ ի պատուէրն հնազանդ եղանիլն վասն Տեառն ամենայն մարդկային ստեղծուածոյ, առաւել՝ որք ի մահ Որդւոյն Աստուծոյ կենդանացեալք՝ հաղորդեցան անճառաբար՝ զՀոգւոյն Սրբոյ զորդեգրութեան շնորհն յինքեանս բերեալ, հարկաւորեցաք հնազանդել ընդ լծով կոչմանս այսորիկ, եւ ընդ հուպ ի ձեռն առնուլ զայցելութեանն բան ի պատիւ անուանն Աստուծոյ, ի պայծառութիւն վարդապետութեան նորա։    5 Զի թէպէտ եւ ձեռաց ժամանակիս մարդկան գործք են ամբարշտելն առ Աստուած, եւ անիրաւ գնացքն պտուղ սպառմունս պատրաստեաց եւ զմնացեալս դարձեալ տասանորդել, սակայն հոգաւղք վերատեսչութեանն զծուլական լքումնն, որ դասակցէ պատժապարտիցն, ի վերջ հրամայեցաք հարկանել եւ ի բաւական լինել անաշխատաբար յառաջատիլ զՀոգւոյն Սրբոյ զվարդապետութիւնն, որ է հաստատուն մխիթարութիւն՝ ամենայն ումեք բաշխեալ, մանաւանդ՝ որք պատշաճին ժամանակին, թէ պարտ է համբերել նեղութեան եւ տանել առաքինութեամբ կարեաց, համբառնալ զանձն առ Աստուած մաքուր մտաւք եւ յուսալ ի նա։ 6 Քանզի խորհուրդք թիւրք անջատանեն յԱստուծոյ, որպէս ուղիղքն եւ մաքուրքն անքակ պահեն։    7 Վասն զի յաճախութիւն թեթեւ նեղութեան յանհաստատ եւ ի վաղանցուկ ի կեանսն յաւիտենականն զմեծութիւն փառաց գործէ, միայն իբրեւ սպանող զնեղութիւնն մի ընկալջիք, եւ զչարչարելն, կամ իբրեւ՝ զգող, կամ իբրեւ՝ զաւտարատեսուչ, որ է հերձուածող։ 8 Ապա թէ իբրեւ զքրիստոնեայ՝ երանելի է այնպիսին, քանզի սովոր է մարդասէրն ի բարկութեան զողորմութիւնն յիշել եւ կեցուցանել, յորժամ դառնան առ նա եւ յոգոց հանեն։ 9 Զի որպէս երկրագործն համբերէ տապախառն ջերմութեան աշխատանաց, վաճառականն՝ զերկայնուղեայ տուայտանս, նաւաստին՝ ընդդէմ ալեացն եւ մրրկին հնարել, ախտաժէտն՝ ի բուժողական կտրումն խարմամբ, մինչեւ առցէ իւրաքանչիւրք զաւգուտն, այսպէս եւ մեք ի նեղութեանս յաղաւթիցն փութով նահատակեալք՝ զգթութիւն ի բարձանց ընկալցուք եւ զկատարելն իսկզբան յուսոյն։    10 Կամէաք մերով բարբառով ասել ի բարեպաշտացդ լսելիս, բայց ի հոգ պիտոյից շինուածոյ եկեղեցւոյս հասարակացս Հայաստանեայցս, որ ի Դունի, արգելեալք եղեաք։ 11 Փութացայ զգուշացուցանել շրջաբերական թղթովս՝ ի գայթակղութեանցն զարթուցանելոց ի մահացան թշնամւոյն, զոր թանձրամիտքն եւ մարմնասէրքն ախտացեալ ի նոյն ապերախտք եղեն, եւ զփրկութիւնն յՈրդւոյն Աստուծոյ, եւ վասն մարմնոյ նորա զհաշտութիւնն ընդ մեզ, եւ զմեզ ի վեր տանումն ի բարձրութիւն երկնից երկնի ուրանան։ 12 Զի յայսպիսեացն խորշեսջիք զընտանիսն հաւատոյ ճանաչելով՝ ոչ աւտար ինչ ձայնիւ նորաձեւեալ յայլայլակն, որպէս զաւձտողսն լեզուաւ է, մեր վարդապետութիւնս։ 13 Այլ յառաջագոյն աւետարանեալքն յիսկզբանէ ականատեսացն եւ սպասաւորաց բանին, եւ ի մարգարէիցն գուշակեալք, զոր մատուցին մեզ Յ եւ ԺԸ հարքն՝ ժողովեալք ի Նիկիայ, նովիմբ քաջ նահատակքն ՃԾ-քն ի Կոստանդնուպաւլիս, կործանեցին զհոգեմարտսն, եւ Մ-իւրքն յԵփեսոս՝ զամպարիշտն Նեստոր։ 14 Եւ իւրեանց խոստովանութիւն առաջնորդ կալեալ ի կեանսն յաւիտենից, զոր եւ ես կարճառաւտագոյնս եւ մեկնողաւրէն յիշատակեցից. եւ է այս։    15 Հաւատամք ի մի Աստուած՝ Հայր ամենակալ, արարիչ երկնի եւ երկրի, երեւելեաց եւ աներեւելեաց։ 16 Եւ ի մի Տէր Յիսուս Քրիստոս, յՈրդի Աստուծոյ, ծնեալ յԱստուծոյ Հաւրէ, միածին, այլ ոչ արարեալ կամ հաստատեալ, համագոյ Հաւր, այլ ոչ յոչնչէ. արարիչ ամենայնի երեւելեաց եւ աներեւելեաց։ 17 Եւ ի Սուրբ Հոգին, արարիչ եւ կենդանացուցանող եւ նորոգիչ, ոչ ծնունդ, այլ՝ ելումն։ 18 Աստուած, ասի, Հայր, Աստուած Որդի, Աստուած Սուրբ Հոգի, ոչ երեք աստուածք, այլ մի աստուածութեամբ, կամաւք եւ զաւրութեամբ փառաբանի Սուրբ Երրորդութիւնն։ 19 Զոր իմանամ միաւորութեամբ բաժանեալ, եւ բաժանմամբ միաւորեալ. ոչ սկիզբն եւ ոչ դադարումն կամ երիցութիւն, քանզի որպէս փառք առանց լուսոյ ոչ իմանի, եւ ոչ է նկարագիր կամ պատկեր առանց էութեան, եւ զաւրութիւն առանց զաւրութեան, կամ իմաստուն առանց իմաստութեան, այսպէս եւ ոչ Հայր առանց Որդւոյ։ 20 Եւ որպէս ի լուսոյ երեսաց նորա միշտ լոյս ծագէ տեսաւղացն, եւ ոչ ոք զատանի առանձնաբար, կամ մինն յառաջ երեւի, այսպէս եւ ոչ Հայր եւ Որդի՝ առանց Սրբոյ Հոգւոյն։ 21 Իսկ ի վերջին աւուրս, Որդի իջեալ մարմնացաւ եւ մարդացաւ. ծնաւ անճառաբար ի սուրբ կուսէն Աստուածածնէ մարմնով, հոգւով բանականաւ, շնչով, մտաւք, եւ զինչ ի մարդ յարունակ աստուածային ճոխութեամբ։ 22 Եւ է մի Տէր Յիսուս Քրիստոս, անմեկնելի ի Հաւրէ, եւ բովանդակ յերկրի, խաչեալ, թաղեալ եւ յերրորդ աւուր յարուցեալ. ելեալ յերկինս՝ նստաւ ընդ աջմէ Հաւր, գայ նովիմբ մարմնով դատել զկենդանիս եւ զմեռեալս, որոյ թագաւորութեանն ոչ գոյ վախճան։ 23 Իսկ որք ասենն, եթէ էր՝ յորժամ ոչ էր, եւ նախ քան զլինելն չէր, եւ կամ զայս զՍրբոյ Հոգւոյն, կամ փոփոխելի, եւ կամ այլայլելի, եւ կամ յայլմէ էութենէ եւ կամ ի գոյութենէ, զայնպիսիսն նզովէ կաթուղիկէ եւ առաքելական եկեղեցի։    24 Այս է խոստումն նախասացեալ ցուցակաւրէն երանութեանցն պայծառութիւն, որ առ Թովմաս ձայնն, եւ նովիմբ մկրտեալք պահեցաք ի մեզ, եւ աւելի հաստատեալք պահեսցուք. յորս գտեալ Տեառն մերոյ եւ Աստուծոյ, պատուականս համարի յաջակողմեան դասուն։ 25 Եւ մի երբեք ըստ հաւատոյն մասին ըստգտցուք, այլ եւ ընդ ըստգտեալսն ամենեւիմբ ոչ հաղորդել, որ կամակարն զյաւիտենական կորուստն հասարակ ժառանգեցուցանէ։ 26 Բայց եղիցին կամք ձեր ըստ մարգարէին բանից՝ Ատել ձեզ զժողովս չարաց եւ ընդ ամբարշտեալսն մի նստել, եւ զՏեառն ատելիսն ձեզ ի կատարեալ թշնամիս դնել, որք են յաշխարհիս մերում բազում չարք, բայց առաւել՝ երկաբնակքդ։    27 Քանզի յաւուրս Մարկիանոսի Հոռոմոց թագաւորի, որ էր գրեթէ ի ժամանակս Կաւատայ Պարսից արքայի, եւ կամ թէ փոքր ինչ յառաջ, ժողովեալք ի Քաղկեդոն՝ ի ճշմարտութենէն վրիպեցան. զի եւ զնոյն ինքն զթագաւորն, ասեն, չար կամացն Նեստորի միաբանեալ, եւ ժողովեալքն գլխաւորք համախոհակք նմին, արձան կացուցեալ իւրեանց չարափառութեան զթուղթն Լեւոնի՝ հաստատեցին զյառաջ եղեալ աղանդն Նեստորի, եւ կամ զեւս վերնագունին զՍամուստացւոյն, զի թէպէտ եւ ձայնքն որոշին, այլ դէմքն զմիոյ բերեն։ 28 Քանզի չյիշատակելին Նեստոր անդուռն բերանով յանդգնի ասել երկուս որդիս, մի՝ զՈրդին Աստուծոյ, եւ միւս՝ զ՚ի Մարիամայ ծնեալն, մարդ սոսկ, եւ տաճար բանին։ 29 Եւ զաւրանալ զնա ի Հոգւոյն Սրբոյ ուսուցանէ, քանզի մարդածին, եւ ոչ Աստուածածին ասէ զսուրբ Կոյսն. եւ մարդ մեռեալ ասէ, եւ ոչ խոստովանի զԱստուածն Բան՝ իւրով մարմնովն կրեալ զամենայն, վասն որոյ նզովեցաւ։ 30 Իսկ ի Քաղկեդովնի ժողովեալքն ոչ իշխեցեալ զնոյն ասել՝ երկուս բնութիւնս աւրինադրեցին։ 31 Որք ի սուրբ վարդապետացն երկաբնակք անուանեցան եւ հայհոյողք, քանզի եւ որոշեն իսկ զկիրսն միոյ բնութեան՝ զքաղցենալն, զծարաւելն, զվաստակելն յուղեգնացութենէն, զլալն ի գթոյն։ 32 Յանդգնին եւ զանգիտութիւն ասել զխաչն եւ զամենայն տկարականսն, իսկ զնշանագործութիւնսն, եւ զաստուածայինս եւ զհրաշափառսն ի բժշկութիւնս եւ զայլսն՝ միւսում բնութեանն՝ իբրեւ Աստուծոյ պարզագունի եւ քաջ մեկուսացելոյ ի մարմնականացն։ 33 Եւ այսպէս երկուս ուսուցանեն, զմինն՝ մարդ եւ ընդ կարեաւք անկեալ, եւ զմիւսն՝ ի վեր քան զկարիս, զմինն՝ բնակութիւն, իսկ զմիւսն՝ բնակիչ, զմինն՝ չարչարելի, եւ զմիւսն՝ անչարչարելի, թէպէտ եւ դէմ մի համբաւեն։ 34 Ապա յիրաւի նզովեցան յուղղահաւատից եւ ի վարդապետաց աշխարհիս։    35 Քանզի առաքեալքն Փրկչին մերոյ մի Տէր քարոզեցին զՅիսուս Քրիստոս, եւ զնոյն ի խաչ ելեալ։ 36 Պաւղոս յայտնագոյն աղաղակէ, թէ՝ զՏէրն փառաց ի խաչ հանին, եւ՝ Որդին Աստուծոյ զմահ ճաշակեաց. ասէ՝ Մինչ թշնամիքն էաք, հաշտեցաք ընդ Աստուծոյ՝ մահուամբ Որդւոյ Նորա. եւ թէ՝ Քրիստոս վասն մեր մեռաւ. եւ զնոյն ասէ՝ Ի վերայ ամենեցուն Աստուած աւրհնեալ յաւիտեանս։ 37 Եւ այսպէս զԱստուածն Բան իւր մարմնով եւ անձամբ զամենայն մարդկայինսն կրեալ առանց մեղաց ուսուցանեն մեզ. եւ հրաման ետուն՝ որք այսու վարդապետութեամբ ոչ գան, զնոսա մի ընդունել ի տունս եւ մի ողջոյն ասել, զի մի նոցա մեղացն կցորդիցիք։    38 Արդ՝ ըստ առաքելոցն եւ ըստ երանելի մեր վարդապետացն հրամանի՝ փախիցուք ի նզովեցելոցն, եւ ի նոցունց դժոխաժառանգեցուցանող փսխմանցն, զանբիծն հաւատսն զառեալ ի մեզ պահելով։ 39 Քանզի եւ դեռ որպէս զքաղցկեղ ճարակի խմոր հերձուածոյն, մինչ զի եւ գրեթէ ի սահմանակիցս եւ միով վարդապետութեամբ լուսաւորելով ժամանեաց. զՎրաց ասեմ եւ զԱղուանից, որք զժահահոտ ուսումն նախասացելոցս մեծարանաւք ընկալեալ՝ յինքեանս հաստատեցին, զաստուածպաշտութեան լոկ զկերպարանս ցուցանելով պարզամտաց։ 40 Եւ որք սովորութիւն ունին զմիաբանելն ընդ նոսա եւ ի զաւրութենէն ինքեանց մնան՝ եւ զնոսա հեռացուցանեն։ 41 Վասն այսր հարկաւոր համարեցան գրել յառաջագոյն քան զմեզ կացեալքն յաստիճանի կաթուղիկոսութեան՝ յԱղուանս. իսկ մեք՝ ի Վիրս, առ Կիւրիոն, որ կաթուղիկոսն անուանի, եւ առ նորին աթոռակիցսն. քանզի զեպիսկոպոսն եկեղեցւոյն Ցուրտաւայ, որ զմիջնորդութիւն ունէր երկուց աշխարհացս, յաղագս ուղղափառ հաւատոյ հալածական արար, եւ զպաշտաւնն հայերէն, զոր սրբոյն Շուշանկանն էր կարգաւորեալ, հակառակ մեզ խրոխտացեալ ի բաց փոխեաց։ 42 Յաղագս որոյ գրեցաք՝ դառնալ ի ճշմարիտ հաւատն եւ կալ հաստատուն յաւանդութեան առաքելոցն, որ տուաւ ի ձեռն մեր վարդապետացն, եւ նոցա ընդդիմացեալ երկիցս անգամ զհակառակսն գրեցին առ մեզ։ 43 Քանզի նոյնդ իսկ սուտանուն՝ կացեալ գլուխ եկեղեցւոյն Վրաց, ի նմին ժամանակս Խոսրովու արքայի՝ որդւոյ Որհմզդի, ընկալեալ ի Նեստորի ուսմանէն եպիսկոպոս զոմն, եւ ի նոյն հայհոյող վարդապետութիւնն զինքն տուեալ, յառաջ ունելով զ՚ի Քաղկեդոնի ախտն. ապա թէպէտ եւ զայրն մերժեալ՝ զմրուր դեղոցն պահեցին։ 44 Եւ ուժգնագոյն եւս զամբարշտութիւնս իւրեանց յերրորդ գրին ընկալաք. եւ պարծանաւք խրոխտացեալ ոչ թողուլ զաղանդն՝ այլ եւ զմեզ զկնի իւրեանց թիւրեալ խորխորատն ուսուցանել համարձակեցաւ։    45 Վասն որոյ եւ զյառաջագոյն սահմանն վարդապետացն մերոց, զոր ի վերայ Հոռոմին հատին, եւ կացցէ մինչեւ ցբուն՝ թէ ոչ դարձցին ի ճշմարիտն, մեք զնոյն ի վերայ Վրաց հրամայեցաք, ամենեւիմբ մի հաղորդել ընդ նոսա, մի յաղաւթս, մի ի կերակուրս, մի յըմպելիս, մի ի բարեկամութիւն, մի ի դայեկութիւն, մի աղաւթիւք երթալով ի Խաչն, որ ի Մցխիթայի տեղեաւքն համբաւի, մի ի Մանգղեաց խաչն, եւ մի ի մեր եկեղեցիս զնոսա ընդունել, այլ եւ ամուսնութեամբ ամենեւիմբ հեռանալ, բայց միայն գնել ինչ, եւ կամ գնոյ տալ որպէս Հրէից։ 46 Նոյն հրաման եւ վասն Աղուանին անշարժ կացցէ, զի պատկառեալ դարձցին ի թիւր ճանապարհէն։    47 Իսկ մեք ոչ լռեմք ի խրատելոյ, որչափ եւ եմք ի կենցաղիս, եւ որք զկնիսն՝ աղաչեմք նախանձաւորս մեզ լինել՝ ածել զնոսա յուղղութիւն։ 48 Իսկ յարդեան ժամանակիս, որք հաղորդեցան ընդ յառաջ որոշեալսն, եւ կամ ընդ որս ի մէնջ, կամաւ թէ ակամայ, եւ կամ տգիտութեամբ, մարգարէին ձայնակից լիցի այնպիսին աղաւթիւք, թէ՝ Զմեղս մանկութեան իմոյ եւ զանգիտութեան մի յիշեր, եւ այլ զգուշասցի ըստ կանոնաւոր հրամանիդ մերոյ։ 49 Ապա թէ անխտրաբար վարեսցի ոք հաղորդելով ընդ նոսա, եւ կամակից լինիցի պղծութեան հաւատոց նոցա, այնպիսիքն նզովեսցին հոգւով, նզովեսցին մարմնով, եւ ամենայն կենցաղով իւրեանց, եւ որոշեսցին ի սրբոյ եկեղեցւոյ Աստուծոյ, եւ եղիցին խաւարաբնակք եւ յաւիտենից հրոյն կերակուր։ 50 Իսկ եթէ ոք ամբարտաւանեսցէ՝ արհամարհելով զնզովիւքս, գիտասցէ այնպիսին, զի յետ հոգեւոր պատուհասին, եւ զմարմնաւոր պատուհասն պատրաստ եմք ի վերայ ածել։    ՊԱՏԱՍԽԱՆԻ Ի ՀԱՅՈՑ1 ԹՂԹՈՅՆ ՄԽԻԹԱՐԱՅ ԱՄԱՐԱՍԱ ԵՊԻՍԿՈՊՈՍԻ2      1 Պատուական գտելոցդ եւ վեհ հռչակելոցդ, որք զտկարութիւն բերեալ յաւժարութեամբ յառարկութեան եւ զանտեղիս բացասողք, նաեւ նմանք թուեցեալք, ի դէպ է ինձ ասել՝ կամաւք հաւասար ընդ հարց ջանի Աթենականացն, որ Լիգաւնից լսողս եւ պատմիչս յարդեան ժամանակիս՝ ի մէջ հիւսիսակողմանդ տաղաւարողք, զբոլոր լսողս տարաբերմամբ, ի մանաւանդն սակս ջամբոցել զ՚ի խորհրդոցդ սեւեռումն՝ Տէր Մխիթար Ամարասու եպիսկոպոս եւ Սիմոն Մեծիրանց եպիսկոպոս եւ թէ այլ եպիսկոպոսունք նոցին համախոհակք, եւ ուխտ սրբոյ եկեղեցւոյ, եւ ազատ մարդիկ, կամ այլք ի ժողովրդականաց միաբանակք՝։    2 յԱբրահամայ Հայոց կաթողիկոսէ եւ ի Թէոդորոսէ Մարդպետական եպիսկոպոսէ, ի Ստեփանոսէ Բագրեւանդայ եպիսկոպոսէ, ի Դաւթէ Սիւնեաց եպիսկոպոսէ, ի Մովսիսէ Խոռխոռունեաց եպիսկոպոսէ, ի Քրիստափորէ Ապահունեաց եպիսկոպոսէ, ի Մատթէոսէ Ամատունեաց եպիսկոպոսէ, եւ յայլ եպիսկոպոսաց եւ յուխտէ սրբոյ եկեղեցւոյ, եւ յազատ մարդկանէ, եւ ի ժողովրդականաց, ըղձամբք աղաւթալիր եւ ուժգին խնդրուածաւք սրտի զտէրունեան հոգեխառն ողջո՜յն համարձակապէս մեզ առ ձեզ ասել։    3 Քանզի գրով մեզ ի ձէնջ պատմեցէք զձեր որպիսութիւնն եւ զկամս, եւ թէ անհակառակք արդեաւք զստեղծեալ հակառակութիւնն, զոր ընկալաք ի նախարարէ միոյ Սիւնոյ՝ Գրիգոր անուն։ 4 Քանզի եւ զարբանեկէն ձերոյ ասաց ի կէս ուղւոյ հրաժարեալ. բայց մեզ բարեպաշտութիւն խնդրել գուշակեցաւ, եւ կամաց շարժութիւն ի հաստատուն եւ ի կատարեալ խոստովանութիւն երանելի նախահարցն հասարակաց ի Քրիստոս։ 5 Թէպէտ եւ զլուրս ի նմանէ զանազանեալս տեղեկացաք, եւ թէ ըստ կարծեացս, զոր առաքիցէ Աստուած վայելուչ խոստովանութիւնք, թէ յաշակերտաց բանին, բայց եւ յաւտարաց եղեալք։ 6 Ում ոչ սրտալիր ուրախութիւն թուիցի. քանզի նա աւելագոյնս անդր եւս անկումն խաւարային իշխանին է, եւ աշխարհի յաղթութեանն զքաջալերութիւնս ի Փրկողէն ամենեցուն առաւելագոյնս հնչեցուցանէ, թէպէտ եւ ինքն անպարտելի է միշտ. քանզի նա զայն ձայն տայ լսել, թէ անդաստիարակ ամենեքեան դուք որդի Աստուծոյ էք հաւատովն ի Քրիստոս։ 7 Զի որք ի մի հաւատ միով հոգւով նահատակեալք, թէ երկու կամ երեք խմբեալք, զամենայն զինչ է խնդիր յանուն Որդւոյ ի Հաւրէ շնորհի քանի եւս եկեղեցւոյ, որ մի մարմին եմք բազումքս։    8 Արդարեւ բարի եւ ուղիղ խոստովանութիւն հաւատոյ է հիմն ի վերայ հաստատուն վիմի եդեալ՝ առեալ զիմաստութիւն յԱստուծոյ իմաստութենէն, կատարեալ այրական հասակաւ զչափ խոստովանութեան որ ի Քրիստոս լիագոյն ընդգրկել, որքան թողան ի մարդոյ ի շնորհէն, որ ի յուղխէ վատ ամբարշտութեան եւ ի հողմոյ աւտարաձայն վարդապետութեան անդրդուելի մնայ։ 9 Զայս գոյ իմանալ միաբանելն ցնծութեամբ եւ երգով հրեշտակաց, եւ թէ յերկրի են նոցա դասակից. զի զՍրբոյ Երրորդութեանն խորհուրդ անյաւելուած եւ առանց թերանալոյ երգեն խաղաղութեան ծնեցելոյ յերկրի՝ ի բարձունս Աստուծոյ, եւ հաշտարարին մարդկան փառք ասիցեալ։ 10 Քանզի ի Պաւղոսէ ուսայ այսպէս փոխադասել, նոյնպէս անհարկելիք յերկինս դասակից, զնոյն փառաբանելով ի միութիւն, եւ են կամահաճոյ ամենեցուն Արարչին։ 11 Եւ թէ նոքա, որպէս ցուցաք, սիրելիք, խնդութիւն եւ պսակ առաքելոցն։ 12 Անպիտանքն ի հաւատս տարագիրք են ի յաւիտենիցն ուխտէ եւ խոտորեալք զկնի սատանայի. քանզի զհետ երթեալք են այնր, որ միշտ ատեայ զճշմարտութիւն, եւ էութիւն իւր ի ստութեան է ուրախութիւն այնց, որ խնդացուցանեն ի տարտարոսն ըստ չորքոտանեացն բնութեան. քանզի թողին զարդարութեան ճանապարհն, դարձեալ հաւասարեցան անասնոց անմտից։ 13 Դարձեալ սովեալք իբրեւ շունք յերկնից իջեալ հացէն՝ յածին յայրատաբար զքաղաքաւ՝ զեկեղեցեաւն Աստուծոյ, ղաւղանջեն բերանաւք իւրեանց զորս ոչ ունէր եկեղեցի. քանզի սուր է ի շրթունս իւրեանց յաւտարացուցանել ի մաւրէն ըստ ինքեանց եւ զայլս եւ առնել բաժինս աղուիսուց, դիւաց, որոց նման են. եւ զայն ոչ գիտեն, թէ սուրք նոցա ի սիրտս նոցին մտանեն. եւ անհնարին կործանումն լինի այնմ տան, զի ի վերայ աւազոյ հիմնեցաւ։    14 Բայց մեք, եղբարք, թէ ոչ տեսանէաք պառակտեալ զգեղեցիկ հաւտ քաջ հովուապետի, եւ գողն խարդախութեամբ ի գողաւնս, եւ միշտ ի մէջ հեթանոսաց վասն անմիաբանութեան անուանն Աստուծոյ հայհոյումն՝ թերեւս զանվարժութիւն եւ խորհրդոցն զոչ քաջաբերութիւն փաստաբանեալք, ի պարսաւասիրացն բարս հայեցեալք, զմեզ հրաժարեցուցանէաք ասել, թէ ով ելանիցէ ի բարձրութիւն հաւատոյն բանի՝ գուցէ զՔրիստոս ըստ մեզ վայրաբերիցս հաւասարել, կամ իջանել յանդունդս իմաստից Գրոց՝ ըստ մերում մեռելամտութեան զանծախապէս աղքատացեալն, որ ըստ մեր գոյութեանն վերագոյն գոլ ասեմ այսմ մտաց։ 15 Իսկ զոռոգումն կաթուղիկէ առաքելական եկեղեցւոյ հանապազաբուխ, որ է բան հաւատոյ Աստուածաշունչ Գրովք, իբր ի սրտի գրեալ ի նմա եւ արձանագրեալ անջինջ՝ ոչ տայ տարակուսել ողջամտիցս զհայհոյողս Բանին մարմնացելոյ արտաքս քեցել հանել յեկեղեցւոյ Աստուծոյ, զթիւր միտս խորամանկեալս զպէսպէս ուսուցանողս եւ զաւտարաձայնութիւնս յառաքելոցն, եւ կամ զխաւսս սպասաւորաց Բանին ի թիւր իմացումն զղջանալն բազմաց ցուցանել եւ զգուշացուցանել զանձինս բարեմտաց. այլ եւ ձեր ըստ նախնեացն հարազատ եղբայրութեան գութ բռնաձգեալ էած զմեզ այսր։    16 Արդ՝ գրով ձեր առ մեզ զխոստովանութիւն հաւատոյ կամեցաք համառաւտս յիշատակել, եւ առ նմին զՀոգւոյն Սրբոյ վարդապետութիւնն դնել ըստ մասին ի ճշմարտութենէն հեռանալ, եւ կամ միաբանել յետ ծանաւթանալոյն բազմաց։ 17 Տուր ինձ եւ զքո միտսդ ոչ զլանալ զուղիղն, եւ մի դասիլ ի հակառակող կամսն, զի եկեղեցւոյ Աստուծոյ այս ոչ է սովորութիւն։ 18 Քանզի ի ձէնջ գիրն ծանոյց մեզ այսպէս։ 19 Յետ դուզնաքեայ զմէնջ գոհութիւն իմն ասելոյ՝ ամբաստանութեան ճառ զմարդոյ տկարագունի էր նշանակեալ, եւ զմեր նմա հաւատալն իբր անիմաստ, անտեղի զիմն համբաւեալ՝ թէ ոչ թերի, այլ լի նման ձեզ եմք ի հաւատս, զի առաքեալքն եւ վարդապետքն հասարակ եւ միապէս աւետարանեցին։    20 Եւ ապա յետ սակաւ ինչ բանից զՍրբոյ Երրորդութեանն զյառաջ քան զյաւիտեանս զէութիւնն էր աստուածաբանեալ՝ տարաբերմամբ. եւ յետ յոլովից զմարմնաւորութիւն Բանին մեզ պատմեցէք զանազանեալ մտաւք, զոր վարդապետութեան միտս եկեղեցի Քրիստոսի յառաքելոցն չէառ, եւ ոչ զբանս Գրոց ի նոյնս բռնաձգեալ, այլ գայլոցն յափշտակեալ ի նմանէ արս, որ խաւսին թիւրս ձգել զկնի իւրեանց զաշակերտեալսն։ 21 Իսկ զայլ խաւսսն, որք ոչ ընդ սոսայն միաբանին, իբր զպարզամիտս խաբելոյ, կեղծաւորութեան դուռն առ մեզ հաւատացեալս փակի. եւ զի այսպէս է, ո՜վ պատուականքդ, միտ դիք խոստովանութեան ձերոյ, թէ ուր ձգէ, եւ որպէս մեկուսացուցանէ ի Հոգւոյն Սրբոյ վարդապետութենէ։    22 Արդ՝ բան առ բան բազմաւորական եւ հատու պատասխանովք զլոյսն առ խաւար ծաներուք խորագոյնս քննելով։    23 Արդ՝ զՀաւրէ ասել ամենակալ, կատարեալ Աստուած, արարիչ ամենայնի եւ այլքն՝ ձայնակից մեր են։ 24 Իսկ յառաջագէտ եւ նախակարծ զՆա ցուցանել՝ աւտարին սերմն. զի թէ յառաջգիտակ կարծող ոչ է, եւ թէ երկոքեանն անհաս յէութեանն ըստ քեզ մուտ եւ շարժումն՝ ուրեմն հակառակ կացին նմա. քանզի նախգիտութիւն եւ յառաջ կարծիք միմեանց հակառակք, եւ ի ներքս անկանի երբեմն եւ ստութիւն յընդունայնանալ կարծեացն եւ վրիպումն, եւ իրն, վասն որոյ յառաջ կարծիքն վաղ եւ իսկ զնա սկզբնագոյն քան զկարծողն, եւ նոյն եւ ի բանին. վասն զի ըստ կարծեաց բանաւորի եւ բանաշարժից եւ նորին զհետ երթայ։ 25 Որպէս ուրեմն ասէ կարծիքն եւ յամենայն եղեն, եւ ի կարծելոց բարութեանց միանգամայն վրիպել. եւ այլ այսպիսի կարծիք առ ամբարտաւանութեան մաւտ տան եւ անաւրէնութեան։ 26 Ապա է, ով ասասցէ զայս յո փոփոխեալ. եւ զայս յԱստուած ի Հայր իմանալ, որ զդիւաց կատաղութեամբն զանցուցանէ. Տինա, ասէ, ես եմ նոյն, որ յառաջինն եւ ապա՝ Ես եմ Տէր, որ խաւսիմ զարդարութիւն եւ պատմեմ զճշմարտութիւն. եւ թէ՝ Ես եմ Տէր Աստուած, որ արարի զյապայսն որ գալոցն են։ 27 Եւ ի Դանիէլ նախագէտ եւ զծածուկս տեսաւղ, եւ զամենայն գիտակ զնա ցուցանէ. իսկ զամենայն մերկապարանոց առաջի նորա կալն եւ ի վերայ գալոց ինչ ժամանակաց իմանայցես՝ ապա նախակարծ զՀայր ասել անաւրէնութիւն է։    28 Նմանապէս եւ զՈրդոյ ճոխութեանն անուանս, որ ի ձէնջ ասացան՝ ցուցցուք։ 29 Ասելն զՈրդի համագոյական, մշտնջենակից Հաւր, մշտնջենաւոր համագոյական ծնունդ եւ յառաջ քան զյաւիտեանս բովանդակ Աստուած, նոյն էութիւն, եւ Աստուծոյ զԱստուած ծնել միածին, եւ այլքն սոյնպիսիք ասացեալքն՝ այդ խոստովանութիւնք ընդ մեզ միաբանին։ 30 Իսկ անդրանիկ միածին զնա ասել եւ անճաճանչ՝ հեռի է ի կաթուղիկէ առաքելական եկեղեցւոյ բարբառոց։ 31 Քանզի անդրանիկդ անուն զբազումս նշանակէ, եւ առ նմին միածին մի միոյ, որպէս երբեմն Սողոմոն թագաւորութեամբն անդրանիկ ի մէջ այլ որդւոցն Դաւթի, եւ ըստ Բերսաբեայ մի մաւրն իւրոյ։ 32 Այլ եւ ըստ ժամանակի ոմն նախ եւ ոմն միջին եւ այլն պակասաւրեայ, եւ կէսքն առաւելագոյն կրտսեր նոյնպէս եւ կայեանք նոցա։ 33 Իսկ անճաճանչդ անուն նսեմութեան ասի, եւ է նա ստուերք լուսոյ պակասութեան, եւ ոմանք պատուհասական, որպէս խաւար անշաւշափելի կալ յոգոջ գիշեր անգիտութիւն զբարի, եւ ի կռապաշտութեան յաղտեղի գործս անկանելն է, որպէս Գիրք ասեն։ 34 Արդ՝ ո ի մոլեաց զայս ի Բանին կարծիցէ. քանզի յառաջ քան զմարդկանալն, զորմէ մեր խաւսքս են, ում է անդրանիկ. ի ձեռն մարգարէին ասէ Հայր եւ Արարիչն. Ես եմ Աստուած եւ չիք այլ ոք։ 35 Աստուած յորժամ լսես, մի անբան եւ առանց հոգւոյ կարծիցես, քանզի անզգայութիւն է այս։ 36 Ոչ արդեաւք լսիցես, զի Հայր ցՈրդի ասէ. Ընդ քեզ է ինձ սկիզբն աւուրց զաւրութեան քո. այս ոչ մի քան զմիւսն նախ գոլ։ 37 Իսկ ի վայելչութիւն սրբութեան քո՝ զաստուածութեանն հաւասարութիւն միութեան եւ յորովայնէ, որ է նոյն էութիւն բնութեան Հաւր։ 38 Զի որովայն են ծոց Հաւր, յորժամ ասեն Գիրք, վասն Որդւոյ զնոյնութիւն, որ ի նմանէ է, նշանակէ՝ ուսուցանելով ի մերումս զմեզ, այլ ոչ յԱստուածում է այս։ 39 Եւ յառաջ քան զԱրուսեակ ծնայն զքեզ՝ նախ քան ի կարգ անկեալ աւրաց ըստ լուսաւորացն է ծնեալն, յայտ առնելով զանսկզբնութիւնն, եւ անցանէ քան զմիտս եւ զբան մարդոյ, եւ հրեշտակաց ծնունդն, եւ է միածին։    40 Իսկ վասն Հոգւոյն Սրբոյ ինքն ասէ, թէ՝ Յինէն ելանէ։ 41 Արդ՝ ում է նա անդրանիկ, եւ որպէս ցուցաւ մի էութիւն Հաւր եւ Որդւոյ։ 42 Լոյս ասի Հայր. Եղիցի լոյսն Իսրայէլի հուր։ 43 Լոյս ասի Որդի. Էր լոյսն ճշմարիտ եւ խաւար ի նմա չիք եւ ոչ մի.  եւ ըստ գիտութեան գիտէ՝ որպէս Հայր զՈրդի, եւ Որդի զՀայր նմանապէս. ապա անճաճանչ զնա տեսողն երեւի թշնամանողացն դասուց։ 44 Բայց մեք տրտմական հիացմամբ զգածեալ եմք, թէ ընդէր արդեաւք ոսոխն բարւոյ զարտաձայնութիւնս եւ որ վասն Սրբոյ Հոգւոյն հակառակս տալ դասել հնարեցաւ՝ թէ դադար առնու առ Որդւոյ, եւ ապա դարձեալ զնա իշխան եւ պետ Աստուծոյ ասել։    45 Եւ դարձեալ զանտանելի հայհոյութիւն՝ տարրական զնա ասել, եւ ընդ նմին ասել դարձեալ ոչ Հայր քան զՈրդի աւագ, եւ ոչ Որդի քան զՀոգի, այլ միաբան, միակամ եւ միախոհ. եւ զսոցին հաւասարսն սուրբ եկեղեցի դաւանէ ընդ նմա։ 46 Արդ՝ եթէ տարրական է եւ դադարէ առ Որդւոյ, եւ պետ իշխանութեան է Աստուծոյ՝ այլ ուրեմն էութիւն եւ գոյութիւն է. զի տարրեղինի հարկ է արարած լինել, եւ ի տարրեղինի բանաւորեցաւ շարժութիւն եւ ոչ պարզութիւն, եւ շարադրութիւն, եւ ախտից դասումն՝ թէպէտեւ անեղծանելի ասացեր. եւ այսպէսն տկար եւ աղքատ է, որպէս եւ Պաւղոսն ասէ. Զիարդ միւսանգամ դառնայք անդրէն ի տարերս ի տկարս. եւ թէ, որպէս նաւթճէքն, եւ դադարէ առ Որդւոյ՝ ապա եւ ի սկսանելոյ հանգչելովն եւ դադարելովն լուծանէ յիւրն էութենէ, եւ կամ պակասեալ եւ թէ խառնեալ իմանայցեն, որպէս փայլակն ինչ ի մեծ խարոյկ՝ եղիցի շփոթութիւն։ 47 Թողից ասել զանհնարին հայհոյութիւնն, որ անդուստ իմանի՝ զԲանն եւ զՀայր ի տարերս իջուցանել, եւ նմա լինել Աստուծոյ պետ եւ իշխան՝ անդր է քան զուրուախաւսիցն բարբաջանս, եւ այսպիսի կատաղութիւն Սիմոնի կախարդական աստեացն է. քանզի թէ զՀոգւոյն Սրբոյ զէութիւն եւ էութիւն եւ բաժանեալ դիմաւք անբաժանելին, եւ մտաւք միայն որոշել որ ոչն որոշի՝ միաւորեալ աստուածութեամբ, առաւելախաղացի հաւասարմանն, եւ է ինչ, զոր եւ դուք վկայեցէք, զի ի ներքս ածէ զաւտար Աստուած. քանզի նա ասէ. Զփառս իմ այլում ոչ տաց։    48 Այլ որ վասն Երրորդութեանն յառաջ քան զյաւիտեանս ասացեալ՝ եկ փոխեմք բանիւս եւ յաղագս մարմնաւորութեան Որդւոյ ասացեալսն։ 49 Արդ՝ Որդին Միածին անբովանդակելին բովանդակեցաւ կամաւք Հաւր եւ Սուրբ Հոգւոյն, ինքնակամն ի սուրբ յարգանդ Աստուածածնին եմուտ եւ յարգանդին զԱստուած զԷն, զհոգի եւ զմարմին միացոյց։ 50 Աստուած զԷ թէ Բանին Աստուծոյ ասես, եւ թէ հոգի եւ մարմին մարդկայնոյս ասես միացեալ՝ այո, ընդ իս ձայնակից ես այդու մեզ, մանաւանդ թէ յաւելուս ի Հոգւոյն Սրբոյ եւ Բարձրելոյն զաւրութեան հովանաւորեալ։ 51 Իսկ զի կուսէն ի Հոգւոյն Սուրբ անախտ առանց մեղաց աստուածախառն մարմին էառ՝ այս միտք աւտար են յեկեղեցւոյ. զի թէ մարմինն աստուածախառն անախտ առանց մեղաց էր եւ ապա առ՝ նախ ստեղծեալ եւ ապա առեալ լինի, բայց կամիս ուսանել զնոյնդ զմարմին աստուածախառն որ էառ, ով էր այն խառնեալն ընդ մարմնոյն. զի թէ յաւտար Երրորդութենէն ոք խառնեցաւ՝ աւտարին է մարմինն, որպէս դուդ ասես, զի ընդ իւր ստեղծ, եւ եթէ ի Սրբոյ Հոգւոյն իմանաս զխառնումն՝ ուրեմն Սուրբ Հոգին մարմնացաւ, զի որ խառնեցաւ նոյն մարմնացեալ ասի. ապա թէ զԲանն խառնեալ յառաջ ասես, ով առ զնա ի վերջոյն։    52 Եւ կամ դարձեալ փոքր մի յառաջ՝ յաջորդն որ ասէ, թէ Բանն Աստուած եւ Աստուծոյ Բանն է Էմմանուէլն եւ զայլն խաւսս, մինչեւ ցայն վայր, թէ աստուածախառն Աստուծոյ մարմնովն ի Մարեմայ է։ 53 ԶԷմմանուէլդ անուն Բանին, առանց մարմնոյն իւրոյ՝ ով ուսուցանէ կոչել, եւ դարձեալ որպէս ասեսդ, թէ զառեալն ընդ Էին Է արար, ըստ այնմ, թէ՝ Իմաստութիւն շինեաց իւր տուն։ 54 Զի թէ ըստ Պաւղոսի ասելոյն Քրիստոսդ անուն մարմնացեալ Բանին առասեցաւ, ով շինեաց իւր տուն միաւորութեան։    55 Արդ՝ զանց առնելով զնորա չարաչար միտսն բացայայտելոյ, զի իմաստնոց յայտնի է, ի Գրոց սրբոց վարդապետութիւնն փութասցուք։ 56 Քանզի՝ Իբրեւ եկն լրումն ժամանակին, առաքեաց Աստուած զորդին իւր ի կնոջէ եղանիլ։ 57 Արդ՝ աւետաւորեցաւ կոյսն ի ձեռն հրեշտակապետին՝ Հոգւոյն Սրբոյ գալ ի նա եւ ուժգնութեամբ Բարձրելոյն Հաւր հովանանալ ի վերայ նորա։ 58 Քանզի ծնունդն սուրբ զեկուցանէ եւ Բարձրելոյն Որդի, եւ ասի Բանն մարմին եղեալ. եւ զի մարմին անուն Գիրք մարդ ասեն՝ Յովէլ պատմէ. Հեղից ի վերայ ամենայն մարմնոյ։ 59 Եւ Բանին ի կուսէն մարմին եղեալ. եւ զի Բանն Աստուած հոգի է, ձեր իսկ խոստովանեալ, եւ զի մարմին ի սրբոյ Կուսէն՝ հրեշտակապետն զեկուցանէ։ 60 Մարմին մինչ ասեմ ընդ նմին իմա հոգին բանական եւ միտս եւ զինչ ի մարդկան է։ 61 Եւ այսպէս իբր հոգի եւ մարմին միացեալ։ 62 Բանն մարմին եղեւ, սաղմնառեցաւ որ ի սկզբանէ Որդին Աստուծոյ՝ ոչ ի կամաց առն եւ ոչ մարմնոյ ծնաւ կատարելապէս ի սրբոյ Կուսէն՝ կոյս պահելով զըստ մարմնոյ զիւր մայրն. վասն որոյ եւ Աստուածածին ասի, եւ կուսածին ծնունդն է։ 63 Որ ի կերպարանս Աստուծոյ էր՝ զծառայի կերպ առեալ, ի նմանութիւն մարդկան եղեալ, եւ ձեւով իբր զմարդ գտաւ, առանց մեղաց։ 64 Եւ Որդին Աստուծոյ եղեւ ի զաւակէն Դաւթի՝ վասն ըստ մարմնոյ սահմանելոյ Որդւոյն Աստուծոյ, զաւրութեամբ ըստ Հոգւոյն սրբութեան։ 65 Աստ իմա ինձ եւ ոչ փոխեալ յէութենէ զՈրդի, եւ զՀոգին Սուրբ. որպէս առ Հաւր հոգի Աստուծոյ, այսպէս եւ հոգի Որդւոյ, եւ ի մարմնանալն Որդւոյ՝ սոյնպէս եւ զորդի ի Հաւր եւ զՀայր յորդւոջ. բայց ոչ զՀայր մարմնացեալ ասեմք, եւ ոչ զՀոգին Սուրբ, այլ զԲանն Աստուած։    66 Քանզի համբակ դեռաճիղմն, որպէս ասացի, յառաջ քան զԱրուսեակն՝ մարմնով, հոգւով, մտաւք, զգայութեամբ ծնանի, եւ անուն կոչի՝ ընդ մեզ Աստուած։ 67 Ո՜վ նոր խառնմանն անյեղ, որ յԵրրորդութեան ոչ այլ տեսանի, եւ յերկրի ըստ մեզ տայ աւետիս հրեշտակն Տեառն, թէ՝ որ այսաւր ծնաւ, Տէր է Յիսուս, որ է Քրիստոս, եւ ըստ մերումս՝ Փրկիչ, որ է Աւծեալ։ 68 Արդ՝ ով է, որ պատմէ ըստ ձեր յառաջ ասելոյն, կամ զաստուածախառն մարմինն առնուլ եւ կամ զԷմմանուելն առանց մարմնոյն Աստուածն Բանի, եւ կամ զմիաւորութիւնն նորա ասել՝ որպէս իմաստութիւն շինել տուն։ 69 Լինի կաթնասուն, որ յառաջ քան զյաւիտեանս, եւ յորովայնի Բարձրեալն երգեալ ի Զաքարիայէ, որպէս զմերն ի մարմնանալն յանձն առ կրել։ 70 Աճէ լի իմաստութեամբ, քանզի իմաստութիւն Հաւր ինքն, եւ շնորհք Աստուծոյ հաւր ի վերայ նորա, զի նա իսկ է շնորհն երեւեալ. եւ այսպէս ընդ ամենայն տիս հասակի աճմամբ անցեալս, զի առ մեզ պարտաւորութեանն տեղի ոչ լիցի։ 71 Մի քեզ առանց վկայութեան թուեսցին ասացեալքս, զի ի Գրոց է եւ ձեզ չէ ի ծածուկ։    72 Դարձեալ յիշատակել ձեր յայսմ վայրի, թէ լինի հպատակ հաւր եւ մաւր իւրոյ հնազանդական աստուածախառն մարմնովն՝ թուիք մեզ երկուս ցուցանել, մի՝ զայն, որ հպատակն լինի եւ միւս՝ զհնազանդական զաստուածախառն մարմինն, իբր աւգնականաւ վարեցեալ. եւ զի վերագոյնն արարեալ է զսորա հարցումն։ 73 Արդ՝ զայս խնդրեմ. ով ուսուցանէ զայդպիսի նոր վարդապետութիւն, զոր առաքելոցն չէ խաւսեցեալ. արդեաւք զառմանդ կարծիս այնու նմանութեամբք իմացայք՝ առանց աճմանն զհրամանն ընկալեալ նախնոյն, եւ թէ՝ Առ յինքն զկին իւր, կամ թէ՝ Առ իւր կին, եւ են երկոքեանն մի մարմին եւ մի հոգի՝ ըստ Մաղաքիայ. եւ որպէս Յակոբ երկրպագութիւնն Յովսեփայ Հռաքելիւ կատարէր զերազոյն մեկնութիւն։    74 Այսպիսի մտաւք համարձակութիւն բերեն ասել՝ ոչ իջեալ յերկնից, ոչ մարդացեալ, եւ ոչ ծնեալ, այլ այնպէս իմանալ իբր զմարդ ոք, որպէս ի հնումն զԻսրայէլ անդրանիկ որդի իւր կոչէր. այլ քաւ մի լիցի, անաստուածութիւն է այսպէս իմանալ։ 75 Իսկ աւանդողքն մեզ զիւրեանցն առեալ ի կերպին Աստուծոյ եղեալն, զկերպ ծառային առ, եւ նա եղեւ ի նմանութիւն մարդկան, եւ կերպարանաւն իբրեւ զմարդ գտաւ, եւ զնա ասացին լոյս փառաց եւ կերպարանք էութեան Հաւր, եւ թէ՝ Որով ամենայն ինչ եղեւ, եւ զնա՝ Մի Տէր Յիսուս Քրիստոս, որով ամենայն եւ մեք նովաւ ուսուցին մեզ, եւ ոչ այդպիսի կարծիս։    76 Գրեալ է ձեր եւ վասն մկրտութեանն, թէ իբրեւ երեսնամեայ լինի մկրտի, ձայն Հաւր յերկնից վկայէ, Հոգին աղաւնակերպ իջանէ։ 77 Այո, ինչ զուսուցեալսն Աւետարանացն ասես։ 78 Իսկ զՀոգւոյն Սրբոյ պսակ բերել, զայդ ոչ ուստեք լուայ յԱստուածաշունչ Գրոց յեկեղեցւոջ։ 79 Քանզի որ բնութեամբ Որդի Աստուծոյ է, եւ ի վերջոյ ժամանակի ի կնոջէ ծնաւ ըստ մարմնոյ՝ եւ Հոգին նորին հոգի որպէս Հաւր, թէպէտ եւ դիմաւք ի բարձունս ընդ Հաւր. ում բերէ պսակ. քանզի պսակ յանարգութենէ ճոխացելոյ բերի եւ զոչ պատուեալն ի պատիւ հասուցանելոյ, այլ ոչ այսպէս. քանզի Յիսուս Քրիստոս երէկ եւ այսաւր նոյն եւ յաւիտեանս։ 80 Բայց որպէս եղեւ մեզ ճանապարհ նորոգ՝ ուսուցանէ մեզ զվերստին ծնունդն յաւազանէ։ 81 Արդ՝ Որդի մկրտի, ոչ ի մաքրութիւն, այլ յաւրինադրութիւն զնոյն մեզ։ 82 Հաւր ձայն յերկնից, Հոգին աղաւնակերպ իջմամբ՝ թէպէտ Մկրտչին ուսուցանէ. Հայր եւ Հոգին, թէ որ ի բարձունս Որդին է մարմնացեալդ. այլ զմեր որդեգրութեան մեծութիւն յայտնեաց աւազանաւն։ 83 Արդ՝ զոչ գրեալսն ընդէր հարկիք ասել եւ ջանայք զտնաւրէնութիւն Փրկչին այլոց լինել. եւ ապա յետ այսց բանից ի վերայ բերէք, թէ՝ Հայր իմ ցայժմ գործէ եւ ես գործեմ։ 84 Իսկ քաղցնուլն եւ վաստակելն աստուածընկալ մարմնոյն։ 85 Զմարմին Փրկչին մերոյ Աստուածընկալ՝ չէ ուրուք աւետարանեալ, այլ կենդանացուցիչ եւ կամ զնոյն իսկ զԱստուած մարդ։ 86 Բայց թէ զամենայն լրումն աստուածութեան ի նմա բնակեալ՝ զայդ ասել կարիցես՝ ուրեմն ոչ իմանայցես թէ զմի աստուածութիւնն մարմնապէս ի նմա լինել ասես. քանզի ընդունաւղ յընդունաւղի անհնար է լինել, որպէս ասեն, թէ էք դուք նովաւ լցեալ։ 87 Իսկ որ զաստուածավայելուչսն զատուցանեն իբր Բանին, եւ զտնտեսութեանն տնաւրինութիւն մարմնոյն մարդոյն, արժան էր ասել ըստ քեզ՝ զի անձն եւ միտս ունէր, եւ համարձակեցուցանել, թէ Աստուած որ հաստատեաց զծագս երկրի, ոչ քաղցիցէ, եւ ոչ վաստակիցի, եւ ոչ ի քուն է պահապանն Իսրայելի, եւ փոխանակ քրիստոնէի լինել Հրէայ ըստ թլփատութեան. եւ եթէ ոչ ոք կարէ տեսանել զԱստուած, եւ ուրանալ զԳիրն, որ ասէ. Տեսաք մեք զնա, եւ ոչ գոյր նորա տեսիլ, եւ ոչ փառք, եւ տեսակ նորա նուազ քան զամենայն որդւոց մարդկան, որոյ զազգատոհմն չկարէ ոք պատմել. եւ զաղքատութիւն մեծատանն եւ զթափումն անձինն, որ յէութեան աստուածութեանն էր, եւ մանաւանդ զոտս եւ զձեռս, որով զնշանս արար. զի ոչ է այս ի բնութեան աստուածութեանն։    88 Ապա թէ զԲանն Աստուած մարմնացեալ ասեն, յորում էր հոգի բանական, միտք ըստ մարդկութեանս, նոյն ոտիւք որով վաստակեցաւն, եւ ի վերայ ծովուն գնաց, եւ ձեռաւքն աշխատողաւք կաւ արար եւ եդ ի վերայ երեսաց կուրին, եւ զնոյն կաւն ակն ստեղծագործեաց, զի ծանիցես դու, թէ որ զառաջին մարդն ստեղծ՝ նոյն է երեւեալն ըստ մարմնոյ։ 89 Ապա եթէ երբեմն Աստուած եւ երբեմն մարդ կարծիցես, ոչ կարես զնա անմեղ ցուցանել, զի մարդոյ միտք ի վայրկենի յեղումն ընդունին ի չար եւ ի բարի։ 90 Արդ՝ մի լիցի աւտարաձայնս իմանալ արտաքոյ այնց քան զոր ուսաքն. զի միում դիմի մարդ կացելոյ՝ զաստուածավայելուչսն եւ զըստ տնտեսութեանս քարոզեցաւ։    91 Բայց հարկաւոր է մեզ եւ զհաւատալն ձեր փրկաւէտ չարչարանաց Փրկչին՝ որպէս ծանուցէքն առ ձեզ երկրորդել. բայց զի կրկնաբանեալ զնոյն միտս յոլովէ, ի մի տեղւոջ ցուցցուք։ 92 Արդ՝ ասացեալն այս է, թէ մինն կամաւք Հաւր եւ Սուրբ Հոգւոյն եկն ի խաչն. եւ մեք այսպէս ասեմք, թէ սուրբ Քրիստոս Աստուած, որ խաչեցար մարմնով, եւ զՀայր անմահ եւ առանց չարչարանաց, եւ Որդւոյ խաչակից անարգութեամբ համարեալ, եւ ոչ ցաւեցուցեալ, զի զէութիւն զաստուածութիւն Որդւոյ անմահ եւ առանց չարչարանաց ասեմք, բայց զՈրդւոյ զաստուածութիւնն, զէութիւնն, զանմահութիւնն եւ զհոգին ոչ ի Հաւրէ մեկնեմք, եւ ոչ ի խաչէն, եւ ոչ ի գերեզմանէն, եւ ոչ ի յիւր մարմնոյն. եւ թէպէտ չմեկնեմք ի մարմնոյն զանչարչարելին՝ ի չարչարելումն չսպանանեմք, այլ զչարչարելին յանչարչարելումն չարչարեմք։ 93 Արդ՝ փոքր ինչ հարցից եւ մանաւանդ ըստ հետազաւտութեանն զ՚ի վերայ իսկ մեր հասեալն. զՈրդի Աստուած խաչակցեալն կամաւ անարգութեամբ համարելն՝ որպէս է ուրեմն հանգոյն Սամուիէլին, որ ասէրն Աստուած, թէ՝ Ոչ զքեզ անարգեցին այլ զիս, եւ կամ որպէս յառաջագոյն ցՊաւղոսն ասէր, ի կռփահալածն առնելոյ զառաքեալսն, թէ՝ Զի հալածես զիս, եւ որ այլք այսպիսիք։ 94 Ապա չէ ինչ ընդ մէջ ասել, թէ վաղ իսկ էր մարմնացեալ. զի դորին համարելդ ասելոյ զհետ երթայ ի ծննդեանն աւրինակ եւ կոյսն մնալոյ մաւրն. եթէ զաւրութեամբ եւ ոչ գործով եւ զիս անդամն Քրիստոսի լինել, եւ զամենայն իսկ կիրսն ըստ տնտեսութեան, եւ յազատութիւնն զմեզ կոչելն շնորհիւն չեւ եւս է։ 95 Այսպէս եւ ասացեալն, թէ հանդերձ Հոգւով Սրբովն անմեկնելին ի խաչէն, եւ գերեզմանէն, եւ ի մարմնոյն եւ յամենայն ուստեք. զի թէ որպէս Սուրբ Հոգին էր ի մարմնի Բանին, եւ ի խաչին եւ ի գերեզմանին, եւ զԲանին Աստուծոյ մարմնանալն, եւ ի խաչին եւ ի գերեզմանին զլինելն նմանապէս ասիցես՝ ըստ այդմ եւ յառաջ քան զմարմնանալն խոստովանէին աստուածապաշտք եւ ուղիղք արդ եւ մինչեւ ցյաւիտեանս։    96 Եւ յուրաստ չիշխես լինել զլրութենէ նորա մեզ բոլորիցս առնել, եւ զլնուլն զամենայնսն եւ զբնակելն նորա ի սուրբսն՝ ապա եւ սուրբքն սպանեալք եւ կամ որ սպանանին՝ զնա պիտի ասել. վասն զի զիւր կամսն վասն նոցա մահու զՊետրոսէ ասելն իմացուցանէ, թէ՝ Եկ զկնի իմ. եւ զամենայնսն վասն կալոյն, եւ թէ որպէս ասէքն կամելովն միայն, ապա անհամարք քրիստոսք եկեալ են եւ գալոց են։ 97 Եւ այլ եւս համարեալդ նշանակէ զամենայն լնուլ ի սա միշտ, եւ զմիջոցս երկնի եւ երկրի։ 98 Իսկ քարինս եւ նետս առաքել յումեքէ այսր՝ ուրեմն եւ զայն իւր համարիցի, իբր թէ ծեծեալ եւ խոցոտեալ նոքաւք. քանզի լնու զամենայն անմեկնելին եւ մարդիկ արժանիք, եւ կամ հաւք, եւ կամ այլ կենդանիք այնպիսեաւքն ծախեալք, ապա եւ այս չարչարելիք յանչարչարելումն չարչարին, եւ անհուն աստուածք այլ եւ այլք աղանդաբանին մեզ պաշտել։ 99 Ո՜վ մտացածնոյց յիմարութեան խաւսք, ուր քարոզի աւելի քան զգրեալսն իմանալ։    100 Եւ դարձեալ ըստ ասելոյդ, թէ զՀոգին Սուրբ եւ զՈրդւոյ աստուածութիւն ի մարմնոյն եւ յամենայն ուստեք չմեկնեմք՝ կարծիս տայք ասել վասն համաբնակութեան ցուցանելոյ, թէ եւ Հոգին Սուրբ մարմնացաւ. քանզի զերկոսեանն ի մի յընթակայումն պատմէ։ 101 Այլ ոչ այդպէս ուսուցանէ վարդապետութիւն Հոգւոյն Սրբոյ. զի թէպէտ եւ Սուրբ Հոգին Բանին մարմնացելոյ հոգի ասի, ըստ այնմ թէ զհոգին Քրիստոսի ոչ ունի. եւ զհոգի Որդւոյ իւրոյ առաքեացն. այսպէս եւ Հաւր հոգի ասի, եւ դիմաւք որոշեալ մեզ պատմի, այլ ոչ զատանի ի Հաւրէ եւ յՈրդւոյ. եւ թէպէտ անզատանելի է, այլ ոչ ի միում մարմնի Որդի եւ Հոգի, եւ ի խաչի եւ ի գերեզմանի, իբր թէ մարմնացեալ ոք յառաքելոցն եւ ի մարգարէիցն ասաց. բայց միայն զՈրդին Աստուծոյ զԲանն Հաւր մարդկացեալ գրեցին։ 102 Եւ զի այսպէս է՝ լուր, Փիլիպպոս ցՆաթանայէլ ասէ. Զորմէ գրեցին Մովսէս եւ մարգարէքն՝ գտաք զՅիսուս ի Նազարեթէ. եւ զի նոյն է Բանն Հաւր մարդկացեալ որ խաչեցաւն, Մովսէս պատմէ՝ ասէ. Բայ զկեանս ձեր կախեալ զփայտէ յանդիման ձեր։ 103 Զոր եւ Յովհաննէս մեկնեաց. Սա է, ասէ, ճշմարիտ Աստուած եւ կեանք յաւիտենականք։ 104 Եւ Երեմիա զկեանս իւր մեռուցանել ի գբի ասէ, եւ վիրաւորել եւ պատժել զնա, որոյ զազգատոհմն նորա ոչ ոք կարէ պատմել, գոչէ Եսայի։ 105 Եւ զՏէրն փառաց խաչեալ պատմէ Պաւղոս, զոր այլուր լոյս փառաց կոչեաց՝ եւ որ ի կերպին Աստուծոյ էր, որպէս պատմի մի ըստ միոջէ՝ զինքն թափեաց, հնազանդեաց մահու եւ խաչի։    106 Եւ զի ոչ ըստ ամենայն ուրեք լինելոյն էր Որդւոյ աստուածութիւնն յիւր մարմինն, որպէս ասացէքն, այլ Բանն Աստուած մարդկացեալ՝ եկ տես եւ զԱւետարանացն զբարբառս։ 107 Քանզի Ղուկաս յետ գրելոյն ականատես լինել զԲանն նորին սպասաւորացն՝ զազգաբանութիւնն այսպէս արար. Յիսուս որոց կարծէր որդի, որ ի Յովսեփայն, որ յԱդամայն, որ Աստուծոյն՝ ասաց. զի որ յԱստուծոյն էր, նոյն մարդացեալ եւ հովուացն տեսեալ եւ ի խաչ ելեալ ասաց։ 108 Եւ Յովհաննէս զԲանն մարմին եղեալ եւ զկեանսն յայտնեալ՝ զնոյն ասաց խաչեալ եւ եդեալ ի գերեզմանի. որպէս Երեմիաս յառաջագոյն պատմեաց, թէ տեսեալ զմեռեալսն յաւիտենից՝ ինքն էջ առ նոսա ի հող աշխարհի, զի կեցցեն. եւ Աստուած մարդացեալ այնպէս յաղթեաց զաւրացեալ մահու եւ ապականութեան, եւ եհատ զարտաւսր յամենայն երեսաց։ 109 Իսկ թէ Հոգին Սուրբ այսպէս ուսուցանէ յԱստուածաշունչ Գիրս, եւ ոչ մարդ աստուածազգեաց, որպէս Ստեփանոսն Հոգւով Սրբով. մեռանէր չարչարելին յանչարչարելումն զհանգոյն ամենայն ուրեքն լինել էր ի մարմնին, ի խաչին եւ ի գերեզմանին, հանդերձ այլովքն։ 110 Զայդ ով ոք ոչ ասիցէ թիւր վարդապետութիւն։ 111 Յաւելեալ ի բանսդ ասացէք. զբեւեռսն ոչ ի զաւրութեանն անմահութեան հարկանեմք, իբրեւ թէ ի ցաւեցուցանել, այլ աստուածացեալ մարմնին։    112 Բազում անգամ ասացաք, զի թէ աստուածացեալ մարմինն այլ է, եւ զաւրութիւն անմահութեանն այլ, որ թուի քեզ ասելն զԱստուածն Բան սոսկ, երկուս ուրեմն պատմել ձեռնարկէք, մին մարմնեղէն Աստուած եւ միւսն զաւրութիւն անմահական Աստուած։ 113 Բայց զպարզամիտս խաբէք, թէ զաւրութիւնն անմահական անհաղորդ է մարմնոյն՝ մինն Աստուած է եւ միւսն մարդ։ 114 Իսկ ապա ուր է միանալոյն ձեր բան, զոր վերագոյն փոքր մի խոստովանեցէքն։    115 Բայց մեք նախ աւրինակաւ ինչ կամիմք հարցումն առնել, թէպէտ եւ ոչ պատշաճ է. հուր եթէ ի բնութեանց իւրոց զատցի, ի ջերմութենէն, ի լուսաւորութենէն, եւ նիւթն մնացեալ կարիցէ կոչել հուր. եւ կամ ձիւն ի ցրտութենէն եւ ի սպիտակութենէն՝ կարիցէ կալ շաւշափելի նիւթն եւ զձիւնն ունել։ 116 Արդ՝ որպէս սոցա երից տեսակաց ի մի բնութիւն եկեալ՝ առանց զատուցման զգոյութիւնն ցուցանեն՝ եւ զատուցանելն ջանալ եղծումն գործէ, իսկ երեւելոյ արեգականն ի բարձանց արդեաւք ոչ առաւելագոյն զմիաւորութիւնն ունիցիս ի միտսդ։ 117 Զի եւ յարեգականէ թէ զատցի ճառագայթ լուսոյ ջերմութեամբն՝ գնդաձեւ տարրն առանց այնց ոչ ասի արեգակն. սոյնպէս թէ զատցի Աստուածն Բան ի մարդանալոյն իւրմէ՝ ծնեալն ի կուսէն ոչ Աստուած մարմնացեալ, այլ մարդ ընդ մեղաւք անկեալ։ 118 Զի թէ միաւորութիւն Աստուծոյն Բանին եթող մարդոյն միտք ըստ այլոց, որպէս ասացաք, ի վայրկենի, մերթ ի չար եւ դարձեալ ի բարի փոխելոյն ոչ դադարեն։    119 Ապա եւ ոչ առանց մեղաց էր. այլ քաւ լիցի՝ արեգակն միշտ արեգակն եկաց, որպէս պատմէն Զաքարիայ. քանզի առաքելոցն ցուցեալ զոտս եւ զձեռս ի վերնատանն՝ Աստուած վայելչաբար ի մտանելն զնոյն ուրեմն վարդապետեաց, եւ Թումաս տեսեալ զտեղիս բեւեռացն եւ զխոցումն կողիցն՝ Տէր եւ Աստուած իւր խոստովանեաց. վասն որոյ երանեաց Տէր զայնս, որոց ոչն տեսեալ այնպէս հաւատասցեն, որպէս տեսաւղն առ տեսեալն բարբառեցաւ։ 120 Բայց Բանին մարդկացելոյ մարմնոյն եւ հոգւոյն, որ երեսաց մերոց է Տէր, զբեւեռսն թափանցանց առնել ասել՝ ում ոչ յայտնի է յիմարութիւնն. քանզի զմարդիկ խեղս մի եւ կամ երկու անդամաւք՝ ոչ ասեմք, եւ զոգիսն ընդ նմին խեղեալս. եւ կամ խոցմամբ եւ բեւեռաւք ի փայտի մեռեալք այժմ եւ կամ ի հնումն՝ ոչ ոք կարէ ասել զոգիսն ընդ նմին բեւեռեալս եւ խոցոտեալս։ 121 Իսկ յառաջ քան զմարմնանալն որ էութիւն Բանին էր՝ խառնեալ եւ միացեալ ընդ իւր մարմինն ի մարդկանալն, զիարդ վիրաւորեսցի։ 122 Այլ անհնարին է ասէք այդպէս խոստովանութեամբդ զնա առանց վիրաւորութեան ասել. հաւանեցիր յաւրինակէդ եւ զխոստովանութիւնն, որպէս Գիրք Աստուածաշունչք ուսուցանեն, մի թիւրեր ի մտացն, եւ թէ յաղթիս՝ զտնաւրէնութիւն նորա ի քննել յանձն առ. քանզի դու եւ ամենայն իսկ մարդ կարիցեն ասել զինքեանց զբնութեան էութիւն, որպէս հոգին ընդ մարմնոյն խառնեալ, եւ կամ շունչ ընդ ջիլս ներգործեալ աւժանդակէ նմին մարդոյն, եւ կամ թէ լոյս արեգական, եւ կամ ճրագի, ընդ ական յստակագունի միաւորեալ զտեսութիւն գործէ։ 123 Իսկ տնաւրէնութիւն նորա սոսկալի ումեք չթուիցի, եւ ի վեր քան զիւր միտս եւ զբան։ 124 Ապա թէ ոչ՝ իմա ինձ զնա, թէ յարգանդի կուսին որպէս մարմին ինքեան հոգւով եւ մտաւք լինել եւ զինչ ի մարդ է, սաղմնացեալ էր Բանն Աստուած ի Հոգւոյն Սրբոյ յամենայն մարդկանէս ի սկզբանէ լինելութեան մարդոյն, եւ որք ի ժամանակիս մինչեւ ցկատարածն՝ Աստուած մարդացեալ ծնանէր, առանց մեղաց, հասակաչափ միոյ մարդոյ, որպէս Պաւղոսն պատմէ, թէ՝ որ Ոչ է Հրէայ եւ ոչ հեթանոս, խուժադուժ, Սկիւթացի, ծառայ, ազատ՝ այլ ամենայն ուրեք Քրիստոս է։ 125 Ունիս ինչ ասել զորպիսութենէն. ապա իմա եւ զայլսն, թէ են մեզ անհասանելիք, եւ մի խուզեր. վասն որոյ մարգարէն ի տնտեսութիւն նորա հայեցեալ երկնչէր, եւ զարմանալ ասէր. ապա հաւատ պիտոյ է, եւ ոչ քննութիւն։    126 Յետ այսր հակառակողս ոմանս նշանակեալ էր, թէ սոքա ասեն՝ սուրբ անմահ Աստուած, որ խաչեցար. անմահ էր, ասեն, եւ մեռաւ հոգւով եւ աստուածութեամբն՝ մեր բնութեամբ։ 127 Արդ՝ եթէ հակառակողս զմեզ կոչէք եւ թէ զայլ ոք, որպէս ցուցաքդ ձեր գրով, ըստ Աստուածաշունչ Գրոց վարդապետութեան, զխոստովանութիւն հաւատոց մերոց յՈրդին Աստուծոյ՝ թէ բիւր անգամ հարցանէք՝ զնոյն երկրորդեմք։ 128 Բանն Աստուած միեւնոյն էր, որ զամենայն ըստ տնտեսութեանն եւ զնշանսն նա գործեաց։ 129 Բայց ով ոք է թերուսումն, որ ի վերայ մարդոյն չգիտէ զմահ, թէ որոշումն հոգւոյն ի մարմնոյ է, եւ մարմնոյ յերկիր լուծանել, իսկ հոգին կենդանի եւ անապական, որպէս Գիրք ասեն զնահապետացն, թէ պակասեալ յաւելաւ ի ժողովուրդ իւր, եւ զոմանս՝ եթէ յաւելաւ առ հարս իւր։ 130 Իսկ վասն մարմնոյ՝ եթէ զապականութիւն ետես. քանզի մարդոյ հոգւոյ յանզգայականս լուծումն ոչ ոք գիտէ, զի Աստուած միշտ կենդանեաց է Աստուած, եւ որպէս ինքն կենդանի է եւ կարող՝ ոչ փոփոխեցաւ եւ ի մարդկանալն, բայց մեռաւ զիւր զմահն, եւ պարտեաց զմահ. եւ վասն զի միութիւն՝ ոչ Բանին միայն, վասն այնորիկ բանն Աստուած ոգւովն իւրով, որ ի մարդկանէ, երեւեցաւ ի դժոխս, արգելեալ ոգւոց՝ յորժամ ներէր նոցա Աստուծոյ երկայնամտութիւնն, որպէս ասէ Պետրոս, եւ այնպէս աւերեաց զդժոխս. եւ Աստուած մարմնով ի գերեզմանի զապականութեան իշխանութիւն ի բաց քայքայեալ՝ մեզ զանապականութիւն պարգեւեաց։    131 Եւ վասն այնորիկ ասեմք զերից սրբասացութիւնն՝ սուրբ Աստուած, սուրբ հզաւր, սուրբ անմահ, որ խաչեցար վասն մեր։ 132 Երեք սրբասացութեամբք Երրորդութեանն դիմաւք, եւ միով աստուածութեամբ, զաւրութեամբ եւ անմահութեամբ, եւ Հաւր եւ Հոգւոյն Սրբոյ՝ խաչեալն առանց այլ երեւմամբ, ի մի էութենէն, զողորմութիւն հայցեմք։ 133 Քանզի առաքելական եկեղեցի այս բարբառով եւ ձեւով միշտ պարծի. զի ի ժամ պատարագի գոհաբանական զդրուակն ի դէմս Հաւր արարեալն՝ երիցս սուրբն ասելով միով տէրութեամբ ընդ Հաւր եւ ընդ Հոգւոյն Սրբոյ, զեկեալն եւ զգալոցն ի բարձունս արքայ փառաւորեալ գոչէ. եւ աստ թէ խաչեալ ասեմք՝ մի զարմանար, քանզի նա զչարչարանսն իւր փառս կոչէր։    134 Իսկ յետ այլ բանից այսպէս գրեալ էր, թէ՝ Մեք զմարմնոյն մեռանել ձեզ գրովք ցուցանեմք. եթէ Մարդ Յիսուս Քրիստոս, որ ետ զանձն փրկանս, եւ եթէ՝ Յիսուս Քրիստոս որ մեռաւն, մանաւանդ թէ յարուցեալ իսկ է, եւ թէ՝ զՅիսուս Քրիստոս զխաչեցեալն խնդրէք. եւ թէ՝ խաչեցաւ ի մերմէ տկարութենէ՝ եւ թէ՝ Մարդ Յիսուս Քրիստոս, եւ այլ այսպիսիս, ուր ինքն Յիսուս Քրիստոս ըստ խոնարհութեանս մերոյ ցուցեալ լինի։ 135 Արդ՝ նախ զայս հարցանեմք. մինչ այդպէս զՈրդի երկուս ասել սիրէք, եւ զԵրրորդութիւնն չորրորդութիւն մտացածին ստեղծանէք, Յիսուս Քրիստոս անունդ ուր ինքն ըստ մեր զկիրս նշանակէ, զի ըստ տնտեսութեանն կամ սքանչելագործութեանն, առ նմին այլ ոք Որդի Աստուծոյ կամ Բան Աստուած գտանէք. եւ թէ որպէս ի վերայ մարմնոյն լոկ որոշեցէք ասել զՅիսուս Քրիստոս միշտ եւ կամ մի ուրեք կարիցէք ցուցանել սոսկ ի վերայ մարմնոյն։ 136 Իսկ եթէ լսիցես մարմինն Քրիստոս է, միթէ աւտար իցէ այս ձայն յայնմանէ, որ ասեն թէ՝ Բանն մարմին եղեւ. այլ քաւ, ոչ զանազան բայց մի։ 137 Եւ թէ ոչ այսպէս կարծես՝ լուր. զՔրիստոս գիտել մարմնով ասեն Գիրք, եւ Քրիստոսի չարչարելն մարմնով։ 138 Արդ՝ եթէ ըստ քո ասելոյդ Յիսուս Քրիստոս մարմնոյն ասիւր, նորին մարմնոյ այլ մարմին որպէս էր արդեաւք՝ մարմին ի մարմնի եղեալ, մի՝ որով չարչարէրն եւ միւս՝ մարմին Քրիստոսն, որ ի ներքսն։ 139 Եւ այսպէս իմանալն ի պառաւանց առասպելս ձգեալ տանի։ 140 Այլ մի լիցի այդպէս իմանալ զքարոզութիւն առաքելոցն. զի որ ի ձէնջ կամեցեալ բռնաձգել ի վերայ մարմնոյն զՅիսուս Քրիստոս անունդ՝ նոյն ցուցաւ ի մեծութեան ականատեսից Որդի Աստուծոյ եւ Բան Աստուծոյ. այսչափ ինչ գրեցաւ, ասէ, զի հաւատայցէք, թէ Յիսուս Քրիստոս է Որդի Աստուծոյ. եւ թէ՝ Որ փոխեացն զմեզ յարքայութիւն Որդւոյ սիրելւոյ իւրոյ՝ որով ունիմք զքաւութիւն արեամբ նորա՝ զթողութիւն մեղաց մարմնով նորա, որ է պատկեր աներեւութին Աստուծոյ. եւ թէ՝ Քրիստոս ըստ մարմնոյ, որ է ի վերայ ամենայնի Աստուած. եւ թէ՝ Որ էրն ի սկզբանէ, զորմէ լուաքն, որում ականատեսն իսկ եղաք, ընդ որ հայեցաքն, եւ ձեռք մեր շաւշափեցին զԲանն կենաց։ 141 Թողից ասել զլիութիւն այսպէս բանից, որ ի նոր կտակարանս, վասն խաւսիցս բազմանալոյ։    142 Ապա հաւաստագոյնս տեղեկացիր, թէ Քրիստոս Յիսուս զԲանն Աստուած մարդկացեալն կոչեն Գիրք, որպէս եւ սուրբ ժողովն որ ի Նիկիա ասացին, թէ ծնաւ կատարելապէս ի Մարիամայ հոգւով ըստ այնմ, թէ՝ հոգի երեսաց մերոց Տէր Քրիստոս, եւ որով հոգի եւ միտք եւ ամենայն մարդկայինս, եւ ծնեալն կոչեցաւ Յիսուս Քրիստոս։ 143 Եւ Պաւղոս ասէ. Ոչ զայլ ոք ի մտի եդեալ ձեզ գիտել, բայց միայն զՅիսուս Քրիստոս եւ զնոյն խաչեալ. ապա մի՝ մեռեալ եւ մի՝ իմանալի ի ձէնջ զի առասպելաբանի։    144 Բայց եւս առաւելագոյն տարաւրէնութիւն մեկնութեամբս արարելով ի ձէնջ իմանի, թէ վասն երկուց եւ մի բնութեանց Քրիստոսի ի նախագրին աւրինակեցաւ. Հրամայեցաւ, ասէ, երկուս հաւս առնուլ, եւ ամանս խեցեղէնս եւ փայտ նոճի, եւ կարմիր, եւ զոպայ, եւ զենուլ զմի հաւն յաման խեցեղէն, որ գուշակեցաւ ի ձէնջ այն՝ մարդոյն բնութիւն, եւ զմիւսն՝ թացեալ յարեան հաւուն սպանելոյ, դիցեն ի վերայ զփայտն եւ զայլսն եւ արձակեսցեն ի դաշտսն՝ այն զԱստուծոյ բնութիւն ասացէք։ 145 Եւ այժմ քաջ միտ դիք ձերում մեկնութեանդ։ 146 Պաւղոս գրէ Եբրայեցւոցն՝ յիշեցուցանելով նոցա զխորանն եւ զնորին զկահ եւ զժողովուրդն, եւ զարեան սրսկումն ի վերայ նոցա, եւ ասէ, թէ՝ ամենեքեան արեամբն սրբէին, զի վասն մաքրելոյ արիւնն ցանիւր զնոքաւք։ 147 Ապա եւ ըստ ձեր ապիրատն լեզուի՝ բնութիւն Աստուծոյն Բանի ի մարդոյն բնութիւն շրջեցաւ, եւ նորա արեամբն թացեալ ի նմանէ՝ պիտոյ եղեւ առնուլ զանապականութիւն եւ զՀոգւոյն Սրբոյ զմաքրութիւն նմա, որ յէութենէն Հաւր էր։ 148 Եւ այսպիսի բանք ում ոչ շարժեսցեն արտաւսր՝ զկարծիս տալ նմա իւր զփրկութիւն ի մարդոյն հայցել։ 149 Նոյնպէս եւ վասն նոխազացն, թէ՝ որ զենաւն՝ մարդոյն բնութիւն էր, եւ կենդանւոյն, յորոյ ձեռս ի վերայ եդեալ եւ զանաւրէնութիւնս եւ զմեղս ի վերայն ասացեալ եւ նորա յինքն առեալ՝ Բանին Աստուծոյ բնութիւն էր։ 150 Ապա եւ ըստ ձեզ՝ աստուածութեամբն իւրով զմեղս մեր վերացոյց, եւ ստեալ եղեւ Պաւղոս, որ ասացն, թէ՝ զմեղս մեր մարմնով իւրով վերացոյց ի խաչափայտին։ 151 Եւ զորոյ զէութիւնն ի վշտաց վերագոյն կամիք ասել՝ զայն էութիւն ընդ մեղաւք եւ ընդ ամբարշտութեամբ անկեալ ասացէք։ 152 Այլ քաւ եւ մի լիցի այդպէս զարհուրելիս իմանալ ի Ղեւտականին գրեալսն։    153 Քանզի երկուք հաւուքն ասելով՝ միովն նշանակեալ լինի Որդին Աստուծոյ մարդացեալ, եւ միովն մեք՝ մարդիկս։ 154 Արդ՝ սպանաւ Որդին Աստուծոյ մարդացեալ՝ իմ մահուամբն, որպէս վերագոյնն ասացաք, եւ արեամբ նորա թացեալ մեք գտաք զփրկութիւն, եւ յայնժամ ստացաւ ի մեզ անապականութիւն՝ որ է նոճի անփուտ փայտն, եւ զոպայն՝ որ է ի Հոգւոյն Սրբոյ ի մեզ մաքրութիւն, եւ կարմիրն՝ զշնորհս զորդեգրութեանն Աստուծոյ. եւ կատարեցաւ բան մարգարէին, թէ՝ անդ եղիցի ուրախութիւն հաւուց, այսինքն՝ մարդկանս։ 155 Նոյնպէս եւ նոխազն, յորոյ վերայ մի հաւն էր, զենաւ։ 156 Արդ՝ Քրիստոս Յիսուս Տէր զենաւ ըստ մարմնապէս, բազում անգամ ասացաք, եւ արձակման վիճակն անկաւ ի վերայ մեր, զի վիճակեալ մեզ ընդ ընտրեալս մասն մեղացն թողութեանն՝ եւ առնու նոխազն զանաւրէնութիւն որդւոցն Իսրայէլի, առաքելովքն առաջնորդովքն եկեղեցւոյ, որչափ նոցա այն շնորհեցաւ ընդ ոմանց զհամարսն տալ, եւ որոց կամին յետ մկրտութեան թողուլ զմեղս։ 157 Իսկ անապատն՝ եկեղեցի հեթանոսաց, աւազանաւն ծաղկեալ, զոր Եսային ասէ. Ցնծասցէ անապատն, եւ ծաղկեսցէ որպէս շուշան անապատն Յորդանանու։ 158 Եւ այս ոչ թուի քեզ եկեղեցի առաքելական, յորում մկրտութիւն է։ 159 Բայց թէ ի վերայ Բանին մարմնացելոյ կամի ոք ասել, մի եւ զնոյն պարտի իմանալ, զՏէրն նշանակեալ վիճակաւն զենանի զիմն, մի եւ զնոյն յարուցեալն, որ բարձիչն եղեւ դժոխոցն խայթոցաւն, եւ զընդ աջմէ Հաւր նստեալն. ապա եւ երկուս իմանալ զնա, ըստ երկուց նոխազացն, յանաստուածիցն դասու կացուցանէ։    160 Բայց առաջիկայ բանս թուի մեզ իմանալ յաւանդութենէ առաքելոցն ի բաց փոխումն. զի նշանակեալս ասէ այսպէս, թէ՝ զՍուրբ Հոգին՝ զմիայն զհզաւրն, զթագաւորն թագաւորաց եւ զՏէրն տէրանց, որ միայն ունի զանմահութիւն բնակեալ ի լոյս անմատոյց, զոր ոչ ոք ետես ի մարդկանէ, եւ ոչ տեսանել կարող է՝ ձեզ յայտնի լիցի, եւ մեք առանց չարչարանաց եւ մահու ասեմք։ 161 Արդ՝ զՍուրբ զՀոգին եւ զՀայր Աստուած ոչ մարմնացեալ ասել քրիստոնէից՝ յայտնի է ամենեցուն, որպէս ցուցաքն, եւ թէ ասէ ոք՝ նզովեալ է։ 162 Բայց ձեզ զայդ ասել՝ զԱստուածն Բանէ առանց չարչարանաց եւ մահու զնա ցուցանելն զեկոյց։    163 Արդ՝ որպէս ասէքդ, թէ ոչ երեւեցաւ, եւ ոչ չարչարեցաւ, եւ ոչ մեռաւ. է զի եւ ոչ մարդոյն զոր ասէք ի կուսէն ծնելոյ՝ Աստուածն Բան ի յարելութիւն ոչ եղեւ. քանզի որպէս այն ոչ, եւ այս ոչ։ 164 Արդ՝ զսուրբն զայն կոյս Աստուածածին զի ասէք՝ զի նորա ուրեմն սոսկ մարդ լինի ծնեալ, երեւելի, չարչարելի եւ մահկանացու, եւ հրէիցն բարբառոյ առ ի ստուգել՝ թէ Դու մարդ ես եւ զանձն քո Աստուած առնես։ 165 Այլ եւ ուրեմն ի մահ մարդոյ մկրտիք, քանզի ի նորա մահն մկրտիմք, եւ զմարդ պաշտեն երկնաւորք եւ երկրաւորք եւ սանդարամետականք, ի ծունր կրկնելն Յիսուսի Քրիստոսի։ 166 Ստեցին ուրեմն առաքեալքն՝ զնա գոլ ասելով Որդի Աստուծոյ, եւ մանաւանդ ի ձեր ասելոյդ. եւ Փիլիպպոս վրիպեցոյց զներքինին Եսայեաւ, թէ՝ իբրեւ զոչխար ի սպանդ վարեցաւ, որոյ զազգատոհմն ոչ ոք կարէ պատմել. եւ նա զհաւատալն բարբառէր, թէ՝ Յիսուս Քրիստոս է Որդի Աստուծոյ. եւ ինքն զնոյն այլոց քարոզեաց։    167 Բայց ոչ ստեցին մարգարէքն եւ առաքեալքն, այլ այնք, որ ի ճշմարտութենէն թիւրեալք են։ 168 Քանզի Որդի Աստուծոյ մարգարէիւք ասէ, թէ գտայ այնոցիկ, որք զիս ոչ խնդրէին, յայտնի եղէ յայնց, որ զինէն ոչ հարցանէին., եւ՝ Երեւելի ի Հրէաստանի Աստուած, եւ՝ Աստուած մեր յայտնապէս եկեսցէ, եւ՝ սա է Աստուած մեր, ընդ որում ոչ համարեսցի այլ ոք, որ եգիտ ամենայն զիմաստութեան ճանապարհս, եւ ետ զնա Իսրայէլի, յետ այսորիկ յաշխարհի երեւեցաւ եւ ընդ մարդկան շրջեցաւ, եւ եթէ՝ Կոչեսցի անուն նորա Էմմանուէլ, այսինքն՝ ընդ մեզ Աստուած, եւ Սիմէոն, թէ՝ Տեսին աչք իմ զփրկութիւն Քո, զլոյսդ յայտնեալ ազգաց, եւ Յովհաննէս, թէ՝ Կեանքն յայտնեցան եւ տեսաք եւ վկայեմք, զի որ էրն առ Հաւր եւ երեւեցաւ մեզ։ 169 Եւ դարձեալ՝ զԱստուած ոչ ոք ետես, բայց Միածին Որդին, որ է ծոց Հաւր, նա պատմեաց մեզ. որ ասէրն, թէ՝ Ելի ի Հաւրէ եւ եկի յաշխարհս, եւ թէ՝ Որ ետեսն զիս՝ ետես զՀայր իմ, եւ ամենայն իսկ մարգարէական եւ առաքելական ձայնք զնոյն պատմեն։ 170 Արդ՝ յայտնի լիցի ձեզ, թէ երեւեցաւ. քանզի մեք նոցա քաջ հաւատամք, եւ սոքա այսպէս պատմեն։    171 Եւ որպէս յիշատակեցաւ ի մէնջ, չարչարիլ եւ մեռանել՝ սակաւուք եւ այժմ ցուցցուք։ 172 Ի վախճան աւուրցս խաւսել Որդւովն, ասէ, զորոյ մեծութիւնն յաջորդք բանիցն ցուցանեն. Որդւովն խաւսեցաւ Հայր, եւ՝ Աստուածորդին վասն ամենեցուն զմահ ճաշակեաց, եւ՝ Որ ի կերպարանս Աստուծոյ էր՝ նա հնազանդ եղեւ խաչի եւ մահու.. եւ զի մի յերկարաբանեսցուք, ինքն չարչարելովն, որով զփորձն էառ՝ նա է փորձանաւորաց աւգնական եւ Աստուած, եւ մեք կարացեալքս զնա տեսանել. այսպէս եւ չարչարեցաւ, եւ որով եւ ի դժոխս յայտնեցաւ ոգոցն՝ նովիմբ եւ մեռաւ. եւ Աստուած ըստ իս եղեալն, եւ ետ պատերազմ եւ պարտեաց զմահ եւ զապականութիւն զմեր թշնամին՝ աւերեալ զդժոխն, որպէս ասացաքն։ 173 Եւ ըստ որում յառաջ քան զչարչարանսն մարդկան երեւեցաւ՝ այնպէս յայտնեցաւ եւ հրեշտակաց. եւ վասն այնորիկ նոյն վերացելոյն փառաւք սպասաւորեալ ստորնեայքս՝ բարբառէին ի վերինսն, առ իշխանութիւնս եւ պետութիւնս՝ համբառնալ զդրունսն ի վեր, զի մտցէ թագաւորն փառաց։ 174 Որք զարմացեալք վասն թանձրացելոյն մարդկային մարմնովն՝ հարցանէին. Ով է սա թագաւոր փառաց, եւ անդէն լուեալ, թէ՝ Տէր հզաւր զաւրութեամբ իւրով, Տէր հզաւր ի պատերազմի. եւ իբրեւ անհնազանդեալ իմն իշխանութեանցն, եւ իբր թէ յերկրէ ի վեր երթալն աստուստ նոյն հրաման, եւ իւրեանց հարցումն լսէին դարձեալ՝ զնոյն ինքն է, որ թագաւորն փառաց։ 175 Թուի ինձ, թէ եւ զվիրացն անդ ոմանք հարցանէին, թէ՝ Զինչ են վէրքդ ի ներքոյ ձեռացդ. յորմէ պատասխանի եղեալ՝ Զորս վիրաւորեցայ, ասէ, ի տան սիրելւոյն, որոյ տունն մեք իսկ եմք։    176 Արդ՝ ոչ զարմանայցես ընդ յայտնի պատմութիւնս Հոգւոյն Սրբոյ, եւ ի Պաւղոսէ զասացեալսն վասն բազմաստուածութեանն եւ կռապաշտութեանն ի բաց բառնալոյ՝ այնու ուրանաս զմարդկանալն Փրկչին մերոյ, ապա թէ՝ ոչ հաւանել այսմ ձայնի, ի բաց հալածեսցի ի մէնջ մարդապաշտութիւն եւ չորրորդութիւն, եւ միշտ աստուածպաշտութիւն պատուեսցի երկրպագութեամբ Սրբոյ Երրորդութեանն, եւ մի լիցի ի մահ մարդոյ մկրտել մեզ, այլ՝ Աստուծոյ մարդացելոյ։    177 Իսկ զկնի այսպիսի խոստովանութեան ասացէք՝ իջուցանել զնա ի փայտէն եւ աստուածընկալ գերեզմանի դնել, եւ իւր զինքն յարուցեալ։ 178 Արդ՝ որպէս ասացէքն, թէ մեռեալն Աստուած չէր՝ գերեզմանն աստուածընկալ որպէս էր. եւ կամ մինչ մեռաւն ոչ ինքն՝ զիարդ յառնէր. եւ ահա զասացեալդ զեղիս եւ ոչ յայտնիս՝ ասելի է։ 179 Բայց ոչ նուազ ըստ այլոցդ զարմացումն մեզ եւ աւարտման խաւսք բերեն, թէ գայ դատել զկենդանիս եւ զմեռեալս, եւ զդատաստանս իւր ոչ յայտնեաց ումեք. արդեաւք ոչ սպառնացաւ հրով այրել զհերձուածողս եւ զամենայն չարագործս՝ ուր խաւարն եւ անքուն որդնն, զոր ի սկզբանէն պատրաստեաց սատանայի։ 180 Եւ արդ՝ զի զինչ ըստ կամաց եւ մտաց գնացելոցն զանհաւատութեանն հաւատասցուք, եւ խառնակ գործովք պղծութեան մարդիկ վարեսցին. զի որպէս ասէքդ՝ մինչ զդատաստանն ոչ յայտնեաց՝ չիմանի զիւրաքանչիւր գործոց առնուլ չարին եւ բարւոյն, եւ ահա աւրինադրութիւնդ լինի առաջնորդ լինել ի խաւարն արտաքին։ 181 Այլ ով այդպէս յայտնեաց զդատաստանս իւր՝ Որդին Մարդոյ, զոր ընդ աջմէ Հաւրն ետես Ստեփանոս, ի վերայ ուղղահաւատիցն եւ բարեգործաց՝ զարքայութիւնն իւր, եւ խոտորելոյ ի հերձուածս եւ պղծեալ ի գործս ըստ սատանայի՝ զնմա պատրաստեալ զգեհեանն, եւ ինքն է թագաւոր, որոյ արքայութեանն վախճան ոչ գոյ։    182 Բայց հաւանեա ընդ իս ասել, մանաւանդ թէ ընդ Պաւղոսի՝ անքննելի զդատաստանս նորա. եւ այսպիսի ինչ է ասելս՝ հրով ասաց, եւ խաւարաւ, եւ անքուն որդամբ տանջել ընդ սատանայի զմեղաւորս. եւ հրոյ բնութիւն լուսաւոր իցէ, իսկ նա խաւարային, եւ ոգի՝ հրոյ տանջման անըմբռնելի։ 183 Իսկ սատանայ ոգի է եւ տանջի նովաւ ընդ մարմնաւորս, եւ որդն կենդանի է մարմնաւոր, յորմէ քուն եւ հանգիստ բարձեալ՝ ընդ հրով վրէժխնդիր է, միշտ ուտելով զայնս, որ անդրն։ 184 Իսկ հուր այրիչ վրիժապարտիցն եւ պարարիչ որդանն, եւ այլք այսպիսիք, յորմէ յաղթին միտք մարդոյ։ 185 Իսկ մինչ դատաստանք նորա եւ գործք անքննելի են՝ որչափ առաւել դատաւորն եւ կազմիչն ամենայնի։ 186 Բայց զդատաստանս իւր ոչ յայտնեաց, զոր ի ՃԽԷ սաղմոսին ասաց՝ առ աւրինաւորս եւ հեթանոսս այն պատշաճեցաւ։ 187 Արդ՝ զանքննելին ոչ քննեսցուք, քանզի անքնին, այլ մարգարէին ձայնակցեսցուք, ծածուկքն Տեառն Աստուծոյ՝ յայտնիքն մեզ։ 188 Եւ այսպէս կարողութիւն հաւատոյն ի մեզ պնդեսցի ընդդէմ կալ ոսոխին, որ ի սկզբանէն դժնդակութիւնն բռնաձգող ի վատ ամբարշտութիւն՝ ի բաց մղեսցի ի հաւտէ Քրիստոսի. զի զնշանսն որոշեալ խնդրողք Հրէականք են, որոց գայթակղութիւնն դիւրաբերելի, եւ մարդկային իմաստութեամբ հասու լինել կամեցողք նմա՝ հեթանոսականք, զորս յիմարութիւն ըմբռնէ։ 189 Բայց յեկեղեցւոջ Աստուծոյ միշտ քարոզի եւ քարոզեսցի խաչեալն Քրիստոս. եւ սա չէ դիւրալպիրծ, կամ վրիպեցուցանող շաւիղ ի Սուրբ Երրորդութենէն, այլ առաքելոյ ձայնակից առնէ եւ նորին աշակերտս զմեզ գործէ։    190 Եւ դու, բարեաց ցանկացողդ, վերացո ընդ իս սրագոյն զհայեցուածսդ ի սահմանս Սրբոյ Երրորդութեանն, զոր Պաւղոսն վարդապետեաց. քանզի նա մեզ զայն աւանդեաց, զոր եւ ինքն ընկալաւ, եւ գրէ զնոյն Հռովմայեցւոց. Աղաչեմ զձեզ, ասէ, ի ձեռն Տեառն մերոյ Յիսուսի Քրիստոսի եւ սիրով Հոգւոյն՝ պատերազմակից լինել ինձ յաղաւթս առ Աստուած, Աստուած եւ Տէր Յիսուս Քրիստոս եւ Հոգին Սուրբ՝ յայտնի զՍրբոյ Երրորդութեանն ուսուցեալ զանուն։ 191 Եւ դարձեալ Կորնթացւոցն. Շնորհք Տեառն մերոյ Յիսուսի Քրիստոսի, եւ սէրն Աստուծոյ, եւ հաղորդութիւն Հոգւոյն Սրբոյ։ 192 Եւ Եփեսացեացն. Աւրհնեալ է Աստուած եւ Հայր Տեառն մերոյ Յիսուսի Քրիստոսի, եւ ի վերայ եբեր, թէ՝ որով կնքեցայք Հոգւովն Սրբով։ 193 Եւ առ Տիտոս, թէ՝ Մարդասիրութիւն Փրկչին մերոյ Աստուծոյ յայտնեցաւ, եւ նորոգութիւն Հոգւոյն Սրբոյ, զոր եհեղ ի մեզ ի ձեռն Տեառն մերոյ Յիսուսի Քրիստոսի. եւ գրէ իսկ, թէ՝ ամենայն առաքելական կտակարանք լի են այսու բարբառով, յոր անուն մեք հրաման առաք մկրտել եւ փառաբանել զՍուրբ Երրորդութիւնն, միով երկրպագութեամբ՝ զնոյն առաքելոցն մի աւետարանութիւն սերմանեաց երիցս երանեալն սուրբ Գրիգորիոս՝ Թադէոսեան վիճակիս։    194 Ապա թէ՝ ընդէր տամք տեղի Յերոբովամու պատառել զեկեղեցի Աստուծոյ, զոր Որդին Աստուծոյ ժողովեաց զոչխարս ի մի գաւիթ. մի ոք ի մէնջ երեւեսցի Նաբաթ եւ Աբիութ՝ զաւտար հուր մատուցանելով անհաւատարմութեամբ, զի մի հրատոչոր լիցուք։ 195 Զմեզ վերստին զերկնողն զՔրիստոս մի անարգեսցուք այլաձեւով զհաւատ, զի մի զՆոյեանն առ Քանան զանէծսն յորոշողէն զաւդիսն ի յայծեացն առցուք մեք։ 196 Քանզի ընդ մեզ է ձայնդ եւ քեզ, Մխիթար, որ կացեալդ ես գլուխ Ամարասու եկեղեցւոյն եւ համբաւես, եթէ Գրիգոր եդեալ է հիմն, զնոյն հաւատն ունող, եւ զաւակ բարեխաւս առ Քրիստոս Աստուած՝ վասն մեզ ժառանգակից նմա եղանիլ, մի գուցէ լուիցեմք, թէ դուք զաւակ Քանանու էք ծառայելով մեղաց, եւ ոչ Յուդայի խոստովանողի՝ եւ հրամայիցիմք կտրել ընդ մէջ եւ զմասն եւ զբաժին ընդ կեղծաւորսն առնուլ։    197 Եթէ որդիք այնց հարցն եմք, որք անզատանեն յառաքելոցն, զհաւատս պինդ կալցուք, եւ մի բուռ ընդ ջուր խառնելով՝ ի նմանութիւն անխարդախ կաթինն արասցուք. զի որոյ անուամբ մեք պարծիմք, նա իսկ չարախաւս լինի զմէնջ առ երկնաւոր Հայրն։ 198 Այլ եւ ոչ յոլովութեամբ ամբոխից հրապուրեսցուք, բայց ըստ առակողին խրատու՝ մի միտել ընդ բազումս ի չարիս։ 199 Ընդ ութ ոգիսն տապանափակ լինել ջանասցուք՝ ի բազմամբոխն ձգողաց զջրահեղձոյցն պատուհաս. ընդ Ղովտայ զերծանել ի հրակէզն անձրեւաց՝ ընդ երկուսն ի պարգեւականն մտանել յաշխարհ, ի վեց հարիւր հազարն տապաստելոց։ 200 Քանզի եւ այժմ ցանգ բարբառի հովիւն զլերինս հնչեցուցանելով, ասէ. Մի երկնչիր հաւտ փոքրիկ, զի հաճեցաւ Հայր ձեր տալ ձեզ զարքայութիւն. եւ զյամառեալսն յայսցանէ յորդորեսցուք ի նոյն։ 201 Բայց մեք որպէս ընկալաքն երկրպագութեամբ պատուել զՍուրբ Երրորդութիւնն՝ առանց թերահաւատելոյ ունիմք, եւ կալցուք մինչեւ յաւիտեանս՝ խորշելով յամենայն եղբաւրէ, որ յայս ստահակիցէ։    ՅԱՂԱԳՍ1 ԴԱՏԱՍՏԱՆԱՑ ԱՄՈՒՍՆՈՒԹԵԱՆ ԵՒ ՔԱՆԻՈՆՈՒԹԵԱՆ ԱԶԳԱԿԱՆԱՑ2      1 Զի որպէս առ ամենայն մեր աթոռակիցս հարկ եղեւ գրել ի նոյն ութուտասն ամի տէրութեանն Խոսրովայ որդւոյ Որմզդի, զնոյն եւ առ քո սրբութիւնդ հարկեցաք գրել - պինդ ունել զպատուէր Հոգւոյն Սրբոյ ի ձեռն աւրինաց եւ մարգարէից, զորս առաքելական կանոնադրութեամբ հաստատեցին սուրբ եւ ուղղափառ վարդապետքն։ 2 Բայց մանաւանդ առաւելագոյն զգուշանալ յանիծեալ յամուսնութենէ մերձաւորաց, որ ազգաւ մաւտաւորութիւն է եւ կործանին յայնքան չարիս։ 3 Քանզի ոչ միայն զխառնակութիւն ազգահամարութեանն գործեն այնպիսիքն, այլ եւ զագահութիւն, զոր արմատ ամենայն չարեաց ասաց առաքեալն, զհեթանոս աւրէնս անաստուածս լինել, որպէս եւ նախամարգարէիւն ծանաւթացոյց ամենայն աստուածապաշտաց։ 4 Եւ բիւր եւ այլ չարիս, որպէս եւ իմաստնոց յայտնի է։    5 Զի թէ աստուածային բերանն անիծանէ զմարդիկ, որ փոխեն զընկերի եդեալ սահմանս, իսկ զԱրարչին զբոլորեցուն զսահմանադրութիւն եւ զպատուէր առ ոտն հարուն եւ արհամարհողք լեալք, մեծի բարկութեան արժանի է, այլ վասն նոցա եւ այլք։ 6 Եւ յայտ անտի է՝ զի ի հնումն, զորս ելից Աստուած, այսպէս ասաց, թէ՝ ըստ կրաւնից ազգաց Եգիպտացւոց եւ Քանանացւոցն մի երթայցէք, ես եմ Տէր Աստուած ձեր։ 7 Եւ ի կարգ արկեալ՝ զայսպիսի անկողինս կոչեաց խայտառականաց առականս, որով ամբարիշտքն վարէին։ 8 Հրաժարեցոյց յառաջին ազգէն եւ ապա յերկրորդէն, եւ հասեալ յայն, զոր մեք խորթս կոչեմք, եւ ասէ՝ մի յայտներ զի համհաւրեայ քոյր քո է ։ 9 Եւ ապա յետ ոչ սակաւ բանից եւս զարմանալոյ արժանի իմն նշանակէ. քանզի իբր ասաց, թէ համհաւրեայ քոյր քո է, դարձեալ երկրորդէ այսպէս, թէ՝ զառականս կնոջ եւ զդստեր նորա - որ լինի մին կին եւ միւսն խորթ, - մի յայտնեսցես եւ զդուստր ուստեր նորա, - այսինքն է՝ զխորթին,- եւ կամ զդուստր դստեր նորա մի առնուցուս, քանզի ամբարշտութիւն է։ 10 Ապա վերագոյն քան զայս նշանակէ, որ նոյն մեզ երրորդ ազգ կարծի ըստ յառաջ յայտնագոյնդ առնելոյ մեր, զառականս դստեր ուստեր քոյ կամ դստեր դստեր քոյ մի յայտնեսցես։ 11 Բայց մի ոք կարծեսցէ զասացեալս ի վերայ ծնողին միայն, այլ եւ որք ի նմանէն, քանզի այս կատարեալ յիմարութիւն է։ Քանզի ոչ ուրուք եղբայր առանց հաւր եւ կամ քոյր, այլ թէեւ հաւրաքեռ որդի եւ կամ մաւրաքեռ, քանզի եւ ազգակցութիւնն մի եւ նոյն է եւ որդւոց։ 12 Զի որպէս առաջին եւ երկիր եւ երիր ազգ ասին, այսպէս եւ եղբաւրորդւոյն եւ կամ այլոց առ միմեանս առաջին ազգն եւ երկրորդն եւ երրորդն եւ քառորդ՝ ազգ ասին։    13 Եւ ոչ այսչափ, բայց եւ այլ որոշումն արժանի զարմանալոյ ուսուցանէ աստուածազանն մեզ աւրէնք՝ զառականս նուոյ մի յայտնեսցես, եւ զդուստր դստեր կամ զդուստր ուստեր նորա մի առնուցուս։ 14 Որ ցուցանէ զայս իբր թէ մեռեալ որդւոյն, եւ նուոյն առն այլում եղեալ եւ ծնեալ ուստր եւ նորա կին առեալ այլ դուստր ծնանիցի, մի առնուցուս զնա կնութեան, զի ամբարշտութիւն է։ 15 Այսու զկատարեալն իսկ զսահման ցուցանէ եւ թէ՝ ցորս խորշելի է յամուսնութենէ։    16 Իսկ Սուրբ Հոգին Ովսեաւ մարգարէիւ զամենայն անհնարին եւ զչարաչար մեղս փոքր համարեցաւ առ այսու յանցմամբ եւ ամբաստանութեամբ։ 17 Լուր, որ զասացեալս նշանակէ՝ եթէ լոկ անուամբ գոյ զինչ հարազատութիւն ի միջի կայ, ասէ, դատաստան Տեառն է ընդ բնակիչս աշխարհի, զի ոչ գոյ ճշմարտութիւն եւ ողորմութիւն եւ գիտութիւն Աստուծոյ ի վերայ երկրի, այլ անէծք եւ ստութիւն եւ գողութիւն եւ շնութիւն եւ սպանութիւն հեղեալ է ի վերայ երկրի։ 18 Իսկ աւելի ամբարշտութիւն եւ կսկծելի մեղք այն են, որ արիւն ընդ արիւնս խառնեն, որ է ազգականաց ամուսնութիւն։ 19 Եւ հատուցումն այնմ զայս պատմէ վասն այդր, ասէ, սուգ առցէ երկիր եւ նուազեսցի ամենայն բնակչաւքն իւրովք, այլ եւ գազանք անապատի եւ սողունք եւ թռչունք երկնից պակասեսցին, զի ոչ ոք էր, որ յանդիմանէր եւ դատէր։ 20 Արդ՝ մինչ բանն յանդիմանութեան եւ դատելոյ զայնպիսիսն ձեզ հաւատացաւ եւ անփոյթ առնես՝ եւ զանձն դատապարտես, եւ որոց իշխեսն. բայց եթէ արեան յարիւն ոչ տաս խառնիլ, որ մինչեւ անուն մերձաւորութեան սպառի, արդարութեամբ կատարեալ զարդարես զքո վիճակդ։ 21 Իսկ յանդգնելոցն եւ պատերազմասիրաց ընդ Հոգւոյ Սրբոյ՝ բան կանոնին, զոր երանելի հարց ի Քրիստոս հաստատեալ է եւ մինչեւ ցայժմ իբրեւ զարեգակն անշիջանելի պահի, նոցա զայս աւանդեսցես - սկիզբն ի հինգերորդէն յառաջ. քանզի որ յանասնոցն բնութիւն սիրելի էր անկանել, այնց ողորմութիւն արարեալ զսահմանն մեղմացուցին, բայց լաւացն բնիկն է, որում տեղեակ է եւ քո սրբութիւնդ։    22 Յամենայն գրեթէ ի կանոնս այսոցիկ եդաւ սահման, այլ լիովին աստ, զոր առեալ եցոյց յաւրինաց եւ ի մարգարէից։ 23 Զոր եւ մեզ քննելի է զայսոսիկ, թէ որ արդեաւք յաւելուած ըստ նորոյն եղեւ ի ձեռն կանոնաց։ 24 Քանզի աւրէնքն հրաժարեցոյց զառ ի հաւրէ եւ զառ ի մաւրէ քեռէ, որ է ըստ այսմ՝ թէ պատահի առնուլ կին եւ նորա իցէ դուստր, եւ եթէ զկնի առնլոյն ծնանիցի, իսկ կանոնք ըստ այսմ՝ մի տալ զխորթս միմեանց եւ մի զառ ի նոցանէ ծնունդս մինչեւ ի զարմն երրորդ, ապա ծնեալ ի ծնողաց խորթուցն, մինչեւ ցորդիսն, որ առանց խորթուցն, որ լինին հինգերորդ ազգ, ապա ամուսնասցին։ 25 Զխորթս միմեանց - զխորթակիցսն ասէ մինչեւ ցերրորդն, յայտ է զի զչորրորդին հրամայէ. եւ ծնեալ ի ծնողաց խորթուցն մինչեւ ցորդիսն - երրորդին ասէ, որ խորթաւքն լինի չորրորդ եւ ծնողաւքն հինգերրորդ։ 26 Եւ զայս ասէր՝ թէ պատահի մին ի խորթուցն եւ մին ի ծնողացն խորթուցն, եւ կամ ի խորթուցն ծնողաց չորրորդ եւ խորթն հինգերրորդ, ապա ամուսնասցին։ 27 Եւ զի աւրէնքն զհաւրաքոյր եւ զմաւրաքոյր յիշէ, իսկ կանոնք զծնունդ սոցա եւ զծնունդ զեղբաւր մաւր եւ զայլոց միապէս հրաժարեցուցանէ. զխորթոց եւ զթոռանց, որ յորդւոյ եւ ի դստերէ, եւ զեղբարց ծնունդս կանոնք եւ աւրէնք մի աւրինակ հրաժարեցուցանեն նմանապէս եւ զծնունդս որ ի նուէ։    ՏԵԱՌՆ ԱԲՐԱՀԱՄՈՒ ՀԱՅՈՑ ԿԱԹՈՒՂԻԿՈՍԻ ԽՈՍՏՈՎԱՆՈՒԹԻՒՆ        1 Խոստովանիմ որպէս ուսուցին զմեզ Սուրբ Գիրք, եւ ճշմարիտ վարդապետք եւ հարք, ՅԺԸ, որ ի Նիկիա, եւ ՃԾ, որ ի Կոստանդինուպաւլիս եւ Մ-քն, որ յԵփեսոս, որք միաբանութեամբ հաստատեցին զհաւատսն, եւ զսահմանս անշարժելի զոր եդին՝ ՅԺԸ հարքն սուրբք, որք ժողովեալք ի Սրբոյ Հոգւոյն՝ ի ժամանակս իւրեանց հալածեցին զմոլորեցուցիչսն, որք են նման գայլոց ապականչաց ի հաւտէն Քրիստոսի։ 2 Եւ վասնզի եմք մեք որդիք եւ ժառանգք հաւատոց նոցա, զգեցեալ զնախանձ նոցին եւ զաւրացեալ հաւատով՝ նզովեմք զամենայն հերետիկոսս, զառաջինսն, եւ զմիջինսն, եւ զվերջինսն, որպէս նոքա նզովեցին։    3 Նզովեմք զԱրիոս, վասնզի հայհոյեաց եւ ասաց, եթէ Որդի չէ ի բնութենէ Հաւր։    4 Նզովեմք զՄակեդոն, որ ասաց, եթէ Հոգի Սուրբ նուազ է քան զՀայր եւ զՈրդի։    5 Նզովեմք եւ զՊաւղոս Սամոստացի, որ ասաց, թէ Յիսուս մարդ էր, եւ իմաստութեամբ զաւրանայր եւ զարգանայր։    6 Նզովեմք զՄանի, եւ զՄարկիոն, եւ զԲարդուծան, եւ զԵւտիքէս, որք ասէին, թէ առաչաւք եւ նմանութեամբ եւ կարծեաւք երեւեցաւ Որդին Աստուծոյ յաշխարհս, եւ ոչ առ ճշմարտութեամբ մարմին եւ հոգի ի սուրբ Կուսէն եւ յԱստուածածնէն։    7 Նզովեմք զԱպողինարիս, որ ասաց, թէ մարմին առ Աստուած ի սուրբ Կուսէն, եւ հոգի եւ միտք ոչ առ։    8 Նզովեմք եւ զամպարիշտն Նեստոր, որ հայհոյեաց եւ ասաց, թէ Մարիամ չէ Աստուածածին, այլ մարդ արարեալ եւ ստեղծեալ, եւ հասանելի եւ ապականացու ծնաւ։    9 Նզովեմք եւ զամպարիշտն Թէոդորա, եւ Թէոդորոս, եւ Թէոդորիտոս, եւ զՀիբա, եւ զԱկակ Պարսիկ, եւ զԲարծումա, եւ Ծիհնա, եւ զպիղծ կանոնսն նոցա, եւ որք հաւանեցան եւ որք հաւանին չար աղանդոյն Նեստորի, որ ամպարշտեցաւ եւ ասաց՝ զաւրութեամբ շնորհաց արժանի եղեւ Քրիստոս լինել բնակութիւն Աստուծոյ Բանին։    10 Նզովեմք եւ զժողովն Քաղկեդոնի եւ զտոմարն Լեւոնի, որք ասացին երկու բնութիւնս, եւ երկու առաջնաւորութիւնս, եւ երկու դէմս Քրիստոսի զկնի միաւորութեան։    11 Նզովեմք զՍեւեռէ եւ զգիրս նորա զապականիչ, վասնզի արար հերձումն ընդ Աստուած եւ ընդ մարմին իւր զկնի միաւորութեան, եւ ասաց, թէ ապականացու էր մարմինն Աստուծոյ իբրեւ զմարդոյ։    12 Արդ՝ ամենայն վարդապետք զգուշացուցին զմեզ, այսինքն՝ Գրիգորիոս, եւ Բարսեղ, եւ Աթանաս, եւ Կիւրեղ հանդերձ ամենեքումբք։ 13 Ուսուցին յայտնապէս ամենեցուն. որ ոչ հաւատայ, թէ Աստուած ծնաւ ի Մարիամայ, եւ չարչարեցաւ, եւ խաչեցաւ, եւ մեռաւ վասն մեր, եւ յարեաւ, ել յերկինս, եւ նստաւ ընդ աջմէ Հաւր իւրոյ, եւ գալոց է դատել զկենդանիս եւ զմեռեալս, որոյ արքայութեան ոչ գոյ վախճան՝ եղիցի նզովեալ։    14 Վասն այսորիկ փառաւորեմք. սուրբ ես Աստուած, սուրբ ես հզաւր, սուրբ ես անմահ, որ խաչեցար վասն մեր, ողորմեա մեզ։ 15 Ի վերայ այսր հաւատոյ յաւելումն ոչ ընդունիմք, վասնզի ասաց առաքեալ. Եթէ մեք կամ հրեշտակ յերկնից աւետարանեսցէ ձեզ աւելի քան զոր լուարուքն, նզովեալ լիցի։