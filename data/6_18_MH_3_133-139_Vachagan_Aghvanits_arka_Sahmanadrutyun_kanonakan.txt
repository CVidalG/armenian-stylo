ՎԱՉԱԳԱՆ ԱՂՈՒԱՆԻՑ ԱՐՔԱՅՍԱՀՄԱՆԱԴՐՈՒԹԻՒՆ ԿԱՆՈՆԱԿԱՆ        [ՍԱՀՄԱՆԱԴՐՈՒԹԻՒՆ ԿԱՆՈՆԱԿԱՆ՝1 Ի ՎԱՉԱԳԱՆԱՅ2 ԱՂՈՒԱՆԻՑ3 ԱՐՔԱՅԷ4 ԵԴԵԱԼ Ի ԺՈՂՈՎՈՅՆ5, ՈՐ ՅԱՂՈՒԷՆՆ6 ԵՂԵՒ7]    1 [Յամս Վաչագանայ՝ Աղուանից արքայի բազում հակառակութիւնք լինէին ի մէջ աշխարհականաց եւ եպիսկոպոսաց, եւ քահանայից եւ քորեպիսկոպոսաց, ազատաց եւ ռամկաց։ 2 Ապա կամ եղեւ արքայի՝ առնել ժողով յԱղուէն՝ բազմամբոխ ատեան, յամսեանն մարերի, որ աւր երեքտասան էր։]    3 Ես Վաչագան՝ Աղուանից արքայ, եւ Շուփհաղիշոյ՝ Պարտաւայ արքեպիսկոպոս, Մանասէ՝ Կապաղակայ եպիսկոպոս, Յովնան՝ Հաշէոյ եպիսկոպոս, Անանիա եւ Սահակ եւ Սուտոփոր եպիսկոպոսք, Յովսէփ՝ Կաղանկատուաց երէց, Մատթէ՝ Պարտաւայ երէց, Թոմա՝ թագաւորի դրան երէց, Պաւղոս՝ Գայեգոճու երէց, Շիմաւովն՝ Ցրոյ քորեպիսկոպոս, Մատթէ՝ Դարահոճոյ երէց, Աբայիկ՝ Ազբեդայ երէց, Ուրբաթ՝ Այրմանուշէից երէց, Յովէղ եւ Պարմիդէ եւ Յակովբ երիցունք, եւ ազատ մարդիկ եւ նահապետք Արցախայ, Բակուր՝ Կաղանկատուաց նահապետ եւ այլք բազումք, որք միաբան առաջի իմ եկին ի հանդէս՝ ի հովոցի տեղւոջս յԱղուէն, կարգեցաք այսպէս.    4 Ա. Երիցունք, որ ի շէնս լինին, երկիցս անգամ ի տարւոջն եպիսկոպոսին երկիր պագցեն եւ զկարգս հոգեւորս ուսցին ի նմանէն ըստ Գրոց։ 5 Եւ որպէս կարգն է, ի տարւոջն եպիսկոպոսին ընծայ տարցի։    6 Բ. Քահանայ եւ սարկաւագ յորժամ ձեռնադրեն, Դ դրամ քահանային եւ Բ՝ սարկաւագին տացեն։    7 Գ. Ազատ մարդոյ եւ թագաւորազգի, որ ինչ հոգւոյ մասն է, տացէ իւրով ձեռամբ ի կենդանութեանն՝ ձի թամբաւք եւ սանձիւք, եւ զոր ինչ կարողութիւնն է իւր, տացէ։ 8 Ապա եթէ ի կենդանութեանն չտայցէ, յետ մահուն ընտանիքն տացեն։    9 Դ. Պտուղ ի ժողովրդոց երիցու՝ կարգ այս լիցի. թուանիկն Դ գրիւ ցորեան եւ Զ գրիւ գարի եւ ԺԶ փաս քաղցու։ 10 Եւ որ տառապեալն է, զհացոյդ զկէսն տացէ, եւ գինի՝ որչափ եւ կարող է։ 11 Իսկ որ որոյ վար եւ այգի չէ, մի առցեն։ 12 Եւ որ ոք աւելի, քան զայս տացէ սակս հոգւոյն, բարի առնէ, որպէս Պաւղոս ասէ. Որ առատութեամբ սերմանէ, առատութեամբ հնձեսցէ։ 13 Եւ ոյր ոչխար է, ի տանէ ոչխար մի եւ Գ գզաթ բուրդ եւ մի պանիր, եւ ոյր ձիք ի տան իցեն՝ մի յովանակ, եւ ոյր պախրէք իցեն՝ որթ մի։    14 Ե. Եթէ ազատ է, եթէ շինական, եւ եթէ այղ ոք յաշխարհականաց՝ ի տարւոջն զպատարագն մի խափանեսցէ, այս ինքն՝ զմեռելոց յիշատակ, որպէս եւ կարող է. եւ անմասն մի արասցեն զմեռեալսն ի վաստակոց իւրեանց։ 15 Եւ մեռեալ մարդոյն թէ ձի է՝ մի ձի, զոր եւ կամի՝ յեկեղեցի տայցէ, եւ եթէ արջառ է՝ նոյնպէս արասցէ։    16 Զ. Վանաց երէց կամ վանական ոք, եթէ ի վանացն գայթանք ոք առնէ, եւ ի վերայ յայտ լինի, անարգեսցեն զնա եւ ի տեղւոյն ի բաց արասցեն, եւ զխոստակն յեկեղեցի կալցեն։    17 Է. Եթէ վանաց երիցունք բազում են եւ ժողովուրդք սակաւ, եւ այլ վանաց ժողովուրդք բազում են եւ երիցունք սակաւք, ի բազում ժողովրդենէն առցեն եւ տացեն վանացն, որ երիցունքն շատ են։    18 Ը. Քրիստոնեայ մարդ, որ կռուի եւ արիւն հեղու, տարցեն առաջի եպիսկոպոսին եւ ըստ աւրինացն պատուհասեսցեն։    19 Թ. Երէց, որ զշէն մեծ պահէ, այլ մի պահեսցէ շէն։ 20 Եւ որ մաւտ երկու ագարակք են, մի երէց պահեսցէ, եւ այնչափ հովուեսցէ երէցն, որչափ առաջնորդել կարասցէ։    21 Ժ. Այր զերրորդ ազգի կին մի արասցէ եւ զեղբաւր կին մի արասցէ։    22 ԺԱ. Եւ որ զկին թողու, եւ որ առանց պսակի կին առնէ, եւ որ անաւրէն եւ մարդասպան է եւ կամ զգէտս հարցանէ, զայնպիսին կապեալ՝ ի դուռն արքունի տարցեն եւ դառն մահ ի վերայ դիցեն։    23 ԺԲ. Եւ այնք, որ կոծ դնեն, զտանուտէրն եւ զգուսանն, կապեսցեն եւ ի դուռն արքունի տարցեն եւ պատուհաս ի վերայ դիցեն, եւ ընտանիքն զհետ արտասուել մի իշխեսցեն։    24 ԺԳ. Որ զմեռելոտի ուտէ եւ որ ի քառասներորդսն միս ուտէ եւ որ կիւրակէի գործ ինչ գործէ եւ յեկեղեցի չերթայ, երէցն պատուհաս արասցէ հանդերձ ժողովրդեամբն։    25 ԺԴ. Եւ որ չորեքշաբաթու կամ ուրբաթու միս ուտէ յառաջ քան զաղուհացսն՝ մի շաբաթ պահեսցէ։ 26 Եւ եթէ երիցուն առաջի ոք գայ եւ վկայէ վասն մարդոյն, թէ չէ այդպէս, աւագն շինոյն կալցէ եզն մի զմարդոյն եւ յերէցն տացէ։    27 ԺԵ. Եթէ աշխարհական ոք յերիցու կամ ի սարկաւագի վերայ բամբասանս դնիցէ, եւ նոքա խոստովանեսցին, թէ այդպէս է, եպիսկոպոսն դնիցէ ի վերայ կարգ, եւ յանապատի ապաշխարեսցեն։ 28 Ապա թէ ոչ խոստովանեսցին ճշմարտութեամբ, եւ զոր այլքն ասեն՝ ճշմարտութեամբ յայտ լինի, որպէս ի կանոնսն է գրեալ, պատուհաս դիցեն եւ ի բաց հալածեսցեն ի շինոյն։ 29 Եւ եթէ մեղքն չէ յայտ, պատարագ հրամայեսցեն մատուցանել քահանային, եւ երդումն այն լիցի նմա։    30 ԺԶ. Եւ եթէ ընկերք իւր եւ աշակերտքն մեղս ի վերայ դնեն երիցուն եւ ինքեանք հաւատարիմ են, երէցն առաջի սեղանոյն կացցէ, եւ ամբաստանողք ժողովրդեանն առաջի ի բեմէն ի վայր առցեն եւ ի շինոյ արտաքս հանցեն։ 31 Ապա եթէ ընկերք եւ աշակերտքն քինով լինին, եւ ժողովուրդքն գիտէին, եթէ յառաջ խռով էին, քահանայն պատարագ մատուսցէ, եւ ժողովուրդն անիծիւք ի բաց հալածեսցեն։ 32 Ապա եթէ խոստովանին, թէ սուտ ասացաք, ապաշխարութիւն ի վերայ դիցեն եւ ի վանաց մի հանցեն։ 33 Իսկ եթէ յետ այնր վնաս գործեսցեն, կանոնաւք դատեսցին։    34 ԺԷ. Դարձեալ՝ եպիսկոպոսունք եւ երիցունք զազատ արանց առաջի արքայի եղեն տրտունջ, եթէ ի շինի երկուս կամ երիս եկեղեցիս առնեն վանս։ 35 Եւ արքայի առաջի ազատ մարդիկ պայմանեցին, եւ արքայի եւ եպիսկոպոսաց եւ ազատաց այսպէս հաճոյ թուեցաւ, թէ զարարեալ եկեղեցիսն թողցեն եւ զպտուղ եւ զհաս եկեղեցւոյ ի վսամ եկեղեցին տացեն։    36 ԺԸ. Եւ որ տասանորդս տան ազատ մարդիկ՝ զկէսն ի բուն եկեղեցին տայցեն, եւ զկէսն՝ յիւրեանց եկեղեցին։    37 ԺԹ. Կիւրակէին տէր եւ ծառայ ի վսամ եկեղեցին երթիցեն յաղաւթս եւ զյիշատակ յեկեղեցին տարցեն. այղ անաշխարհիկն զհոգեցատուրն յեկեղեցին տարցէ։    38 Ի. Ազատ արանց, որչափ իւրեանց դաստակերտքն իցեն, զերէց առանց եպիսկոպոսին մի իշխեսցեն հանել եւ առնել, այլ եպիսկոպոսն իշխեսցէ առանց նոցա հանել եւ առնել։ 39 Եւ երիցուն, եթէ յազատէ կամ ի ժողովրդականէ վտանգ լինի, առանց եպիսկոպոսին գնալ մի իշխեսցէ։    40 ԻԱ. Եւ ազատ մարդոյ՝ յիւր եկեղեցւոջ եթէ սեղան կանգնէ կամ նշխարս բերէ կամ պատարագ առնէ, եպիսկոպոսին հրամանաւ արասցէ, որչափ եւ իւր կարողութիւն իցէ։ 41 Եւ որ զայս հրաման առնէ եւ կատարէ, աւրհնեալ լիցի. եւ որ ոչն առնէ, հեռի եղիցի յեկեղեցւոյն. եւ ապա ըստ կարի տուգան բերցէ առաջի եպիսկոպոսին։ 42 Եւ յետ այնր որչափ տուգանն տայցէ մարդն, որ ի կանոնսն գրեալ է, ընդ աւրհնութեամբ արասցէ։    43 Զայս պայման արարին եպիսկոպոսունք եւ քահանայք եւ ազատ մարդիկ առաջի արքայի, եթէ ի մեր եպիսկոպոսաց եւ յերիցանց եւ յեկեղեցւոյ բերանոյ աւրհնեալ եղիցի թագաւորն թագուհւովն եւ զաւակովն հանդերձ, եւ ամենայն աշխարհովս հանդերձ, որք յայս ժողովս են, աւրհնեալ եղիցին։    44 Եւ զայս հրաման մատանեցին Մուծիկ՝ արքայի հրամանատար, Միրհաւրիկ՝ հազարապետ, ասկապետ Մարութ, Տիրազդ, Սպրակոս, Շամա, Բակուր, Ռատան, Արչէս, Վարդան Քաջ՝ Գարդմանայ տէր, Խուրս, Գերմոսան, Խոսկէն, Փիրոգ նահապետ եւ ամենայն ազատք Աղուանից։ 45 Եւ վասն առաւել հաստատութեան գրոյս Վաչագանայ՝ Աղուանից արքայիս մատանիս եդաւ ի վերայ։