ԱԲՐԱՀԱՄ ՄԱՄԻԿՈՆԷԻՑ ԵՊԻՍԿՈՊՈՍԹՈՒՂԹ ՎԱՍՆ ՆՆՋԵՑԵԼՈՑԱԲՐԱՀԱՄՈՒ ՄԱՄԻԿՈՆԷԻՑ ԵՊԻՍԿՈՊՈՍԻ ԱՌ ՎԱՉԱԳԱՆ ԱՂՈՒԱՆԻՑ ԱՐՔԱՅ. [ԹՈՒՂԹ ՎԱՍՆ ՆՆՋԵՑԵԼՈՑ]       1 [Ա. Եթէ ոչ են հոգիք ննջեցելոցն ի գիտութիւն աստի իրացս։    2 Բ. Եթէ որք աղաւթեն առ նշխարս վկայից` Աստուած է ընդունող աղաւթիցն եւ հատուցանող։    3 Գ. Եթէ հոգիք վաղճանելոցն ոչ են միմեանց ի ծանաւթութիւն։]    4 Ա. Միտ դիր, ո՜վ սիրելութիւն, զի թէ գիտութիւն եւ անգիտութիւն յաղագս հոգւոցն հանգուցելոցն ասիցէ ոք ինչ առ բանս, ով ոք այնպէս ախմար։ 5 Քանզի ոչ հանգուցեալքն, այղ Աստուած ընդունիչ է պատարագացն եւ կատարիչ ուխտից. լսէ աղաւթից կենդանեացն եւ թեթեւացուցանէ ոգւոցն մեռելոց յուսով ննջեցելոցն։    6 Ուսուցանեն մեզ եւ զայս Գիրք Սուրբք, որպէս Եղիսէոս ոչ մանկանն մեռելոյ լսելով, այղ մաւրն աղաչանաց լսելով, կենդանացոյց զմանուկն եւ աւանդեաց մաւրն։ 7 Եւ Տէր Աստուած մեր գթաց, ասի, յայրի կինն եւ յարոյց զմիամաւր որդին։ 8 Այղ առաքելոցն զայրեացն արտասուս եւ կառաչս տեսանելով յարուցին զՏաբիթայն եւ աւանդեցին նոցա։ 9 Արդ` եթէ կենդանեացն աղաւթիւք ի մեռելութենէ ի կենդանութիւն գիտէ ածել աստուածային զաւրութիւնն, կարի յոյժ եւ մեղաց թողութիւն հաւատասցուք առնուլ յուսով ննջեցելոցն, որք ի կենդանեաց յԱստուծոյ յաղագս նոցա խնդրեսցեն։    10 Բ. Իսկ եթէ ոք յաղագս վկայիցս Աստուծոյ տարակուսանայցէ, լուիցէ հաւանաբար, զի ի բազում եւ ի հեռաւոր տեղիս նշխարք միոյ վկայի բաշխեցան, որպէս եւ Պետրոսի առաքելոյ ի Հռովմէ ի Հայս եւ յԱղուանս, թերեւս՝ յԵթովպիա եւ ի Պարսս։ 11 Իբր ասասցուք՝ բաժանեցաւ ոգին Պետրոսի ըստ իւրաքանչիւր մասանց նշխարացն, եթէ ամբողջ պահելով` ամենայն ուրեք է, որ են երկոքին անհնարին. զի բաժանումն մարմնոյ իսկ, մարմին՝ արարածական բնութիւն բաժանելի՝ բնաւորեաց իսկ ամենայն ուրեք լինել աստուածութենէ առանձին։ 12 Իբր աղաւթեսցուք առ նշխարս սրբոցն, բարեխաւս կացուցանելով առ Աստուած, շնորհք աստուածային հանգուցեալ յոսկերս նոցա ի ժամու նահատակութեանն եւ բաժանի ըստ նշխարացն եւ անբաժանելի մնայ ըստ բնութեանն, վասն զի աստուածային զաւրութիւն է։ 13 Զայս ուսուցանէ քեզ եւ լոյս արեգական, զի բաժանի ի ժամու ինքն եւ անբաժանելի մնայ ըստ բնութեան, այղ ոչ հանապազ զայս կարողութիւն ունի, զի արարած ապականելի է։ 14 Արդ` եթէ այս այսպէս, ուր եւ իցեն նշխարք սրբոցն։    15 Առընթեր է եւ շնորհք աստուածային, որ լսէ խնդրուածոց խնդրողաց եւ հատուցանէ ըստ իւրաքանչիւր պիտոյից, վասն զի արարչական է զաւրութիւնն։ 16 Իսկ ընդէր ամենեւին ի բարեխաւսութիւն կոչեմք զսուրբ նահատակսն եւ ոչ զնոյն ինքն Աստուած թախանձեցուցանեմք։ 17 Վասն զի ամաւթալից եմք մեղաւք եւ ոչ կարեմք համարձակապէս մերձենալ առ Աստուած. միջնորդ ունիմք զսրբոց համարձակութիւնն, որք տաճար եղեն Հոգւոյն Սրբոյ։ 18 Զի նոքաւք շնորհս Աստուծոյ՝ խաւսելով զակնկորութիւն մեր՝ անպատկառելի գործեսցէ եւ ըստ իւրում առատութեանն պարգեւեսցէ զպէտս խնդրողին, զի ամենայն արարածական բնութիւն բարեխաւսել, այղ ոչ ունի իշխանութիւն զքաւութիւն պարգեւել։ 19 Եւ այսքան մեզ յաղագս ազդումն առնելոյ հրաժարելոցն ի կենդանեաց ճառեցաւ։    20 Գ. Իսկ յաղագս ծանաւթութեան առ միմեանս, վաղք իրք են ի միմեանց ի վախճանելոցս եւ յետոյ ժամանակ ծանաւթութեան են երկու զանազանութիւնք։ 21 Կամ ըստ սովորութեան մարմնոյն ի կարգաւորութենէ ծանուցեալ լինի, զի պահեսցէ զյիշատակ անմոռաց, զոր երբեմն տեսեալ ճանաչէր, իսկ ի ծերութիւն հասելոյն, զոր ի մանկութեանն ունէր տեսակ ի մտի ունելով, վրիպէ զծանաւթութիւնն։ 22 Եւ կամ մարգարէական ակամբն տեսեալ ոք ծանիցէ, որպէս Պետրոս զՄովսէս եւ զԵղիայն ի լերինն։ 23 Ապա ուրեմն հասարակական ասել զծանաւթութիւնն ի վերայ ամենայն ննջեցելոցն շամբուշ ինձ թուի, զի որպէս ննջեցինն նոյնպէս եւ յարիցեն, զի ոմանք մանկունք, եւ ոմանք ծերք, արք եւ կանայք, իսկ Տէր յԱւետարանին հրեշտակակերպ ասաց զյարութեանն մանկունս։ 24 Այլ եւ ոչ մարգարէութիւն ամենեքեան տեսցեն, բայց միայն առաքինիքն՝ ցնծալով ընդ առաջ աջոյ կողմանէն՝ ըստ Աւետարանին բանի հրաւիրեալք յարքայութիւնն։